6.42.1
ईश्वरः:
एष देवस् स परमः पूज्य एष सदा सताम् ।
चिन्मात्रम् अनुभूतात्मा सर्वगस् सर्वसंश्रयः ॥


6.42.2
घटे पटे वटे कुड्ये शकटे वानरे स्थितः ।
शिवो हरो हरिर् ब्रह्मा शक्रो वैश्रवणो यमः ॥


6.42.3
बहिर् अन्तश् च सर्वात्मा सदा स्वात्मा सुबुद्धिभिः ।
द्विविधेन क्रमेणैष भगवान् परिपूज्यते ॥


6.42.4
बहिस् तावन् महाबुद्धे क्रमेण परिपूज्यते ।
येन तं शृणु तत्त्वज्ञ श्रोष्यस्य् अन्तःक्रमं ततः ।
पूजाक्रमेषु सर्वेषु नेह दार्भं पवित्रकम् ॥


6.42.5
पूजनं ध्यानम् एवात्र ध्यानम् एवात्र पूजनम् ।
तस्मात् त्रिभुवनाधारे नित्यं ध्यानेन पूजयेत् ॥


6.42.6
चिद्रूपं सूर्यलक्षाभं समस्ताभासभासनम् ।
अन्तस्स्थचित्प्रकाशं स्वम् अहन्तासारम् आश्रयेत् ॥


6.42.7
अपारपरमाकाशविपुलाभोगकन्धरम् ।
अनन्ताधस्पदाकाशकोशपादसरोरुहम् ॥


6.42.8
अनन्तदिक्तटाभोगभुजमण्डलमण्डितम् ।
नानाविधमहालोकगृहीतपरमायुधम् ॥


6.42.9
हृत्कोशकोणविश्रान्तब्रह्माण्डौघपरम्परम् ।
प्रकाशपरमाकाशपारगापारविग्रहम् ॥


6.42.10
ब्रह्मेन्द्रहरिरुद्रेशप्रमुखाम् अमरादिकाम् ।
इमां भूतश्रियं तस्य रोमालीं परिचिन्तयेत् ॥


6.42.11
विविधारम्भकारिण्यस् त्रिजगद्यन्त्ररज्जवः ।
इच्छाद्याश् शक्तयस् सर्वाश् चिन्तनीयाश् शरीरगाः ॥


6.42.12
अनन्तैकपदाधारस् सत्तामात्रैकविग्रहः ।
विवर्तितजगज्जालः कालो ऽस्य द्वारपालकः ॥


6.42.13
सशैलभुवनाभोगम् इदं ब्रह्माण्डमण्डलम् ।
देहकोणे ऽस्य कस्मिंश्चित् स्वाङ्गावयवतां गतम् ॥


6.42.14
विचिन्तयेन् महादेवं सहस्रचरणेक्षणम् ।
सहस्रशिरसं शान्तं सहस्रभुजभूषणम् ॥


6.42.15
सर्वत्रेक्षणशक्त्याढ्यं सर्वतो घ्राणशक्तिगम् ।
सर्वत्र स्पर्शनमयं सर्वतो रसनान्वितम् ॥


6.42.16
सर्वत्र श्रवणाकीर्णं सर्वत्र मनसान्वितम् ।
सर्वतो मननातीतं सर्वत्र परमं शिवम् ॥


6.42.17
सर्वदा सर्वकर्तारं सर्वसङ्कल्पितार्थदम् ।
सर्वभूतान्तरालस्थं सर्वं सर्वैकसाधनम् ॥


6.42.18
इति सञ्चिन्त्य देवेशम् अर्चयेद् विधिवत् ततः ।
विधानम् अर्चनस्येदं शृणु ब्रह्मविदां वर ॥


6.42.19
देवं स्वसंविदात्मानं नोपहारेण पूजयेत् ।
न दीपेन न धूपेन न पुष्पविभवार्पणैः ॥


6.42.20
नान्नदानादिदानेन न चन्दनविलेपनैः ।
न च कुङ्कुमकर्पूरैर् भोगैश् चित्रैर् न चेतरैः ॥


6.42.21
नित्यम् अक्लेशलभ्येन शीतलेनाविनाशिना ।
एकेनैवामृतेनैष बोधेन स्वेन पूज्यते ॥


6.42.22
एतद् एव परं ध्यानं पूजैषैव परा स्मृता ।
यद् अनारतम् अन्तस्स्थशुद्धचिन्मात्रवेदनम् ॥


6.42.23
पश्यञ् शृण्वन् स्पृशञ् जिघ्रन्न् अश्नन् गच्छन् स्वपञ् श्वसन् ।
प्रलपन् विसृजन् गृह्णञ् शुद्धसंविन्मयो भवेत् ॥


6.42.24
ध्यानामृतेन सम्पूज्यस् स्वयम् आत्मायम् ईश्वरः ।
परमास्वादयुक्तेन मुक्तेन कुसुमेहितैः ॥


6.42.25
ध्यानोपहार एवात्मध्यानं ह्य् अस्य समीहितम् ।
ध्यानम् अर्घ्यं च पाद्यं च शुद्धसंवेदनात्मकम् ॥


6.42.26
ध्यानसंवेदनं पुष्पं धूपं दीपं परं विदुः ।
विना तेनेतरेणायम् आत्मा लभ्यत एव नो ॥


6.42.27
ध्यानात् प्रसादम् आयातस् सर्वलोकसुखश्रियम् ।
अयम् आत्मा मुने भुङ्क्ते देहे भूपो गृहे यथा ॥


6.42.28
ध्यानेनानेन सुमुने निमेषांस् तु त्रयोदश ।
पूर्णो ऽपि पूजयत्व् ईशं गोप्रदानं लभेत वै ॥


6.42.29
पूजयित्वा निमेषाणां शतम् एकम् इति प्रभुम् ।
अश्वमेधस्य यज्ञस्य फलम् आप्नोति मानवः ॥


6.42.30
ध्यानबल्युपहारेण स्वयम् आत्मानम् आत्मना ।
घटिकां पूजयेद् यस् तु राजसूयं लभेत सः ॥


6.42.31
मध्याह्नपूजनाद् इत्थं राजसूयैकलक्षभाक् ।
दिवसं पूजयित्वैवं परे धाम्नि वसेन् नरः ॥


6.42.32
एषो ऽसौ परमो योग एषा सा परमा क्रिया ।
बाह्यसम्पूजनं प्रोक्तम् एतद् उत्तमम् आत्मनः ॥


6.42.33
एतत् पवित्रम् अखिलाघविनाशहेतुं यस् त्व् आचरिष्यति नरः क्षणम् अप्य् अखिन्नः ।
तं वन्दयिष्यति सुरासुरलोकपूगः प्राप्तास्पदं जगति माम् इव लोकसारम् ॥

