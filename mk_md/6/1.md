6.1.1
समाप्तम् उपशान्तिप्रकरणम्
उपशान्तिप्रकरणाद् अनन्तरम् इदं शृणु ।
त्वं निर्वाणप्रकरणं ज्ञातं निर्वाणकारि यत् ॥


6.1.2
वाल्मीकिः:
कथयत्य् एवम् उद्दामवचनं मुनिनायके ।
श्रवणैकरसे मौनं स्थिते राजकुमारके ॥


6.1.3
मुनिवागर्थनिक्षिप्तमनस्य् अस्तेतरक्रिये ।
राजलोके गतस्पन्दं चित्रार्पित इव स्थिते ॥


6.1.4
वसिष्ठवचसाम् अर्थं विचारयति सादरम् ।
लसदङ्गुलिभङ्गे च मुनिसार्थे स्फुरद्भ्रुवि ॥


6.1.5
विस्मयालोकनोल्लासप्रोत्फुल्लनयनालिनि ।
पुरन्ध्रिवर्गे प्रग्रीवतरुमञ्जरितां गते ॥


6.1.6
खे वासरचतुर्भागदेशे दिनकरे स्थिते ।
श्रुतज्ञानतया सौम्ये किञ्चिच् छमम् उपेयुषि ॥


6.1.7
श्रवणायेव संशान्तवितानस्पन्दम् आस्थिते ।
मौनं मरुति मन्दारमधुरामोददायिनि ॥


6.1.8
पुष्पदामसु सुप्तासु मदाद् भ्रमरपङ्क्तिषु ।
ज्ञातज्ञेयतया नूनं सम्यग्ध्यानवतीष्व् इव ॥


6.1.9
जालमुक्ताकलापान्तस् तथा मकुरभूमिषु ।
कचत्य् अपगतस्पन्दं तापे श्रोतुम् इवास्थिते ॥


6.1.10
गृहान्तरं प्रविष्टेषु गवाक्षैर् दूरम् अंशुषु ।
विश्रमार्थम् इवादीर्घनभःपान्थेषु शीतलम् ॥


6.1.11
मुक्ताजालप्रभाजालभस्मनोद्धूलितात्मनि ।
शंसतीव शमं शाम्यद्दिनदेहे दिनातपे ॥


6.1.12
करलीलासरोजेषु शेखरेषु च भूभृताम् ।
शुष्यत्सु रससंशोषाद् अवृत्तिषु मनस्स्व् इव ॥


6.1.13
बालकेष्व् अज्ञलोकेषु लीलापक्षिषु सारवम् ।
भोजनार्थं वधूलोकम् उपरुन्धत्स्व् अनारतम् ॥


6.1.14
भ्रमद्भ्रमरपक्षोत्थवाताधूते रजस्य् अलम् ।
कौसुमे परिविश्रान्ते चामरेष्व् अक्षिपक्ष्मसु ॥


6.1.15
रश्मिष्व् अग्रग्रहोन्मुक्तच्छायाजालभयाद् इव ।
गवाक्षादिष्व् इवोड्डीय प्रविष्टेषु गृहान्तरम् ॥


6.1.16
आसीद् दिनचतुर्भागसत्तावेदनतत्परः ।
भेरीपणवशङ्खानां दिङ्मुखापूरको ध्वनिः ॥


6.1.17
तेन तत् तारम् अप्य् आशु वचो ऽन्तर्धानम् आययौ ।
मौनं जलदनादेन मायूर इव निस्स्वनः ॥


6.1.18
चुक्षुभे क्षुब्धपक्षाली पञ्जरस्था खगावली ।
भूकम्पेन लसत्तालीपल्लवेव वनावली ॥


6.1.19
आययुर् भयवित्रस्ता बाला धात्रीकुचान्तरम् ।
सारवं प्रावृशीवाब्दाः प्रोन्नतं शृङ्गकोटरम् ॥


6.1.20
उत्तस्थुर् अवतंसेभ्यो भूभृतां भ्रमरव्रजाः ।
दृषत्करालवाहाभ्यस् सरिद्भ्यो ऽम्बुकणा इव ॥


6.1.21
एवं प्रक्षुभिते तस्मिन् गृहे दाशरथे तदा ।
प्रोक्तवासरवृद्धत्वे शान्ते शङ्खस्वने शनैः ॥


6.1.22
संहरन् प्रस्तुतं वस्तु वचो मधुरवृत्तिमत् ।
उवाच मुनिशार्दूलस् सभामध्ये रघूद्वहम् ॥


6.1.23
वसिष्ठः:
राघवानघ वाग्जालं मयैतद् यत् प्रसारितम् ।
तेन चित्तखगं बद्ध्वा क्रोडीकृत्यात्मतां नय ॥


6.1.24
कच्चिद् गृहीतो भवता मद्गिराम् अर्थ ईदृशः ।
त्यक्त्वा दुर्बोधम् अक्षीणो हंसेनेवाम्भसः पयः ॥


6.1.25
विचार्यैतद् अशेषेण स्वधियैव पुनः पुनः ।
अनेनैव पथा साधो गन्तव्यं भवताधुना ॥


6.1.26
अनयैव धिया राम विहरन् नैव बध्यसे ।
अन्यथाधः पतस्य् आशु विन्ध्यखाते यथा गजः ॥


6.1.27
सुगृहीतं धिया राम मद्वचो न करोषि चेत् ।
तत् पतस्य् अवटे त्यक्तदीपः पान्थो यथा निशि ॥


6.1.28
असङ्गेन यथाप्राप्तो व्यवहारस् स्वसिद्धये ।
इत्य् एवं शास्त्रसिद्धान्तम् आदायोदयवान् भव ॥


6.1.29
हे सभ्या हे महाराज राम लक्ष्मण भूमिपाः ।
सर्व एव भवन्तो ऽद्य तावद् व्यापारम् आह्निकम् ॥


6.1.30
कुर्वन्त्व् अयं हि दिवसः प्रायः परिणताकृतिः ।
शेषं विचारयिष्यामो विचार्यं प्रातर् आगताः ॥


6.1.31
वाल्मीकिः:
इत्य् उक्ते मुनिना तेन सा सर्वैव सभा तदा ।
प्रोत्तस्थौ पद्मवदना सविकासेव पद्मिनी ॥


6.1.32
राजानस् स्तुतराजानः कृतराघववन्दनाः ।
परिष्टुतवसिष्ठास् ते जग्मुर् आत्मनिवेशनम् ॥


6.1.33
विश्वामित्रेण सहितो वसिष्ठो गन्तुम् आश्रमम् ।
उत्तस्थाव् आसनाच् छ्रीमान् नमस्कृतनभश्चरः ॥


6.1.34
दशरथप्रभृतयो राजानो मुनयस् तथा ।
यथानुरूपं वक्तारम् अनुगम्य चिरं मुनिम् ॥


6.1.35
आपृच्छ्य केचिद् गगनं ययुः केचिद् वनान्तरम् ।
केचिद् राजगृहं सन्तो भृङ्गाः पद्मोत्थिता इव ॥


6.1.36
वसिष्ठपादयोस् त्यक्त्वा पुष्पाञ्जलिम् अनाबिलम् ।
पौरैर् अनुगतो राजा प्रविवेश गृहान्तरम् ॥


6.1.37
रामलक्ष्मणशत्रुघ्नाः प्राप्तस्य स्वाश्रमं गुरोः ।
अभ्यर्च्य चरणौ भक्ता आजग्मुर् नृपमन्दिरम् ॥


6.1.38
सदनानि समासाद्य श्रोतारस् सर्व एव ते ।
सस्नुर् आनर्चुर् अप्य् आशु देवान् विप्रान् पितॄंस् तथा ॥


6.1.39
यथाक्रमं च विप्राद्यैर् भृत्यान्तैश् च परिच्छदैः ।
समं बुभुजिरे भोज्यं वर्णधर्मक्रमोचितम् ॥


6.1.40
अस्तङ्गते दिनकरे समं दिवसकर्मभिः ।
अभ्यागते रात्रिकरे समं रजनिकर्मभिः ॥


6.1.41
स्थितास् तल्पेषु कौशेयशयनेष्व् आसनेषु च ।
भूचरा मुनिराजानो राजपुत्रा महर्षयः ॥


6.1.42
संसारोत्तरणोपायं वसिष्ठवचनेरितम् ।
यथावद् एकाग्रधियश् चिन्तयाम् आसुर् आदृताः ॥


6.1.43
ततः प्रहरमात्रेण निद्राम् आमुद्रिताननाः ।
तत्स्वप्नसुन्दरीम् ईयुः पद्मा इव दिनार्थिनः ॥


6.1.44
रामलक्ष्मणशत्रुघ्नाः प्रहरत्रयम् एव तत् ।
वासिष्ठम् उपदेशं ते चिन्तयाम् आसुर् अक्षतम् ॥


6.1.45
प्रहरस्यार्धमात्रं तु तत आमुद्रितेक्षणाः ।
तत्स्वप्नाम् आययुर् निद्रां क्षणाद् विद्रावितश्रमाम् ॥


6.1.46
इति शुभमनसां विवेकभाजाम् अधिगतसारतयोदिताशयानाम् ।
अभजत विरतिं तदा त्रियामा मलिननिशाकरवक्त्रतां जगाम ॥

