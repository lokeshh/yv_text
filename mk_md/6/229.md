6.229.1
वसिष्ठः:
अथाकृष्टवति प्राणान् स्वयम्भुवि नभोभुवः ।
विराडात्मनि तत्याज वातस्कन्धस्थितिं स्थिराम् ॥


6.229.2
ते हि तस्य किल प्राणास् तेनाक्रान्तेषु तेष्व् अपि ।
ऋक्षचक्रस्थितिं को ऽन्यश् चक्रे भूतैकधारिणीम् ॥


6.229.3
वातस्कन्धे समाक्रान्ते ब्रह्मणा प्राणमारुते ।
शमं गन्तुं परित्यज्य संस्थितिं क्षोभम् आगते ॥


6.229.4
निराधारास् सवाताग्निदेहोल्मुकवद् आपतन् ।
व्योम्नस् तारास् तरोḫ पुष्पनिकरा इव भूतले ॥


6.229.5
कालपाकगलन्मूला जगत्षण्डफलादयः ।
प्रशान्तपवनाधारा विमानावलयो ऽपतन् ॥


6.229.6
प्रशमोन्मुखतां याते ब्राह्मे सङ्कल्पनेन्धने ।
सिद्धानां गतयश् शेमुर् इद्धानाम् अर्चिषाम् इव ॥


6.229.7
प्रभ्रमन्त्यो ऽम्बरे कल्पमारुतैस् तनुतूलवत् ।
स्वशक्त्यपचये मूकास् सिद्धसन्ततयो ऽपतन् ॥


6.229.8
सकल्पद्रुमजालानि सेन्द्रादिनगराणि च ।
पेतुर् भूकम्पलोलस्य शिरांस्य् अमरभूभृतः ॥


6.229.9
रामः:
वक्षि सङ्कल्पमात्रात्मा विराड् ब्रह्मा जगद्वपुः ।
किम् अङ्गं तस्य भूलोकẖ किं स्वर्गẖ किं रसातलम् ॥


6.229.10
कथम् एतानि चाङ्गानि ब्रह्मंस् तस्य स्थितानि वा ।
कथं वा सो ऽन्तरे तस्य स्वस्यैव वपुषस् स्थितः ॥


6.229.11
ब्रह्मा सङ्कल्पमात्रात्मा निराकृतिर् इदं स्थितम् ।
जगद् इत्य् एव जातो मे निश्चयẖ कथयेतरत् ॥


6.229.12
वसिष्ठः:
आदौ तावद् इदं नासन् न सद् आस्ते निरामयम् ।
चिन्मात्रपरमाकाशम् आशाकोशैकपूरकम् ॥


6.229.13
तत् स्वाम् आकाशतां चैतच् चेत्यम् इत्य् अवबुध्यते ।
स्वरूपम् अजहन् नित्यं चित्त्वाद् भवति चेतनम् ॥


6.229.14
विद्धि त्वं चेतनं जीवं स घनत्वान् मनस् स्थितम् ।
एतावति स्थिते जाले न किञ्चित् साकृति स्थितम् ॥


6.229.15
शुद्धं व्योमैव चिद्व्योम स्थितम् आत्मनि पूर्ववत् ।
यद् एतत् प्रतिभातं तु तद् अनन्यच् छिवात् ततः ॥


6.229.16
अथ तन् मन आभोगि भाविताहङ्कृति स्फुरत् ।
सङ्कल्पात्मकम् आकाशम् आस्ते तिमितम् अव्ययम् ॥


6.229.17
तत् सङ्कल्पचिदाभासनभो ऽहम् इति भावितम् ।
असन्तम् एवानुभवत् सन्निवेशं खम् एव खे ॥


6.229.18
वेत्ति भावितम् आत्मानं पश्यत्य् अनुभवत्य् अपि ।
सङ्कल्पकात्मकं शून्यम् एव देह इति स्थितम् ॥


6.229.19
शून्यम् एव यथाकारि सङ्कल्पनगरं भवान् ।
पश्यत्य् एवम् अजो देहं खे खम् एवानुभूतवान् ॥


6.229.20
संविदो निर्मलत्वात् स यावदिच्छं तथाविधम् ।
अनुभूयानुभवनं स्वेच्छयैवोपशाम्यति ॥


6.229.21
यदा त्व् अत्र परिज्ञानम् अस्मदादेस् तदाततम् ।
इदं संसरणं विद्धि शून्यं सत्यम् इव स्थितम् ॥


6.229.22
यथाभूतपरिज्ञानाद् अत्र शाम्यति वासना ।
अद्वैतान् निरहङ्कारात् ततो मोक्षो ऽवशिष्यते ॥


6.229.23
एवम् एष स यो ब्रह्मा स एवेदं जगत् स्थितम् ।
विराजो ब्रह्मणो राम देहो यस् तद् इदं जगत् ॥


6.229.24
सङ्कल्पाकाशरूपस्य तस्य या भ्रान्तिर् उत्थिता ।
तद् इदं जगद् आभाति तद् ब्रह्माण्डम् उदाहृतम् ॥


6.229.25
सर्वम् आकाशम् एवेदं सङ्कल्पकलनात्मकम् ।
वस्तुतस् त्व् अस्ति न जगत् त्वत्तामत्ते च न क्वचित् ॥


6.229.26
क्व चिन्मात्रे ऽमले व्योम्नि कथं वा केन वा जगत् ।
किं जायते किम् अत्रास्ति कारणं सहकारि यत् ॥


6.229.27
अतो ऽलीकम् इदं जातम् अलीकं परिदृश्यते ।
अलीकं स्वदते ऽलीकम् एव नश्यति शून्यकम् ॥


6.229.28
जगदादिकया भासा चिन्मात्रं स्वदते स्वतः ।
आत्मनात्माम्बरे द्वैतं स्पन्दनेनेव मारुतः ॥


6.229.29
इदं किञ्चिन् नकिञ्चिद् वा द्वैताद्वैतविवर्जितम् ।
चिदाकाशं जगद् विद्धि शून्यम् अच्छं निरामयम् ॥


6.229.30
शान्ताशेषविशेषो ऽहं तेन राघव संस्थितः ।
सन्न् एवासन्न् इवातस् त्वम् एवम् एवास्स्व निर्ममः ॥


6.229.31
निर्वासनश् शान्तमना मौनी विगतचापलः ।
सर्वं कुरु यथाप्राप्तं कुरु वा मात्र किं ग्रहः ॥


6.229.32
अनादिनित्यानुभवो य एकस् स एव दृश्यं न तु दृश्यम् अन्यत् ।
सत्यानुभूतेर् अनुभूतयो यास् सुविस्तृता दृश्यमहादृशस् ताः ॥

