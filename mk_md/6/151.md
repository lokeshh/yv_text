6.151.1
बलः:
सतासता वा जीवेन केनाप्य् अन्येन वा गुरो ।
तथा न केनचिद् वापि देहेनैवाथ वापि च ॥


6.151.2
भावितं पिण्डदानादेḫ फलं यद्य् अनुभूयते ।
तदाकर्तुर् न दोषेण सम्बन्ध इति मे मतिः ॥


6.151.3
बृहस्पतिः:
अकर्तुḫ पिण्डदानादेẖ क्रियापीठस्य सन्मते ।
विरोधभावनं चित्तात् क्व गच्छति वदाशु मे ॥


6.151.4
परस्परानपेक्षित्वात् क्रियात्यागात् प्रजाहितम् ।
भवेत् तेनेह संयोगो जायते महतैनसा ॥


6.151.5
अहम् इत्य् एव यस्यास्ति संवित् तस्यास्ति चित्तभूः ।
यत्र यत् पतितं बीजं तद् अवश्यं प्ररोहति ॥


6.151.6
ज्ञानाद् ऋते विमूढस्य बालस्य च सचेतसः ।
सत्यं समस्तम् एवेदम् आ सर्गनियतिक्रमात् ॥


6.151.7
मृतेन जीवता वापि सर्वẖ कर्तव्यताक्रमः ।
भावितस् तेन सर्वत्र स हि सर्वफलप्रदः ॥


6.151.8
बलः:
एवं चेत् तत् सुरगुरो न किञ्चिद् येन भावितम् ।
पाषाणेनेव मनसा स मुक्त इति वेद्म्य् अहम् ॥


6.151.9
बृहस्पतिः:
न किञ्चिद् भावितं येन दृषज्जाड्ये तु तिष्ठता ।
स मुक्तो नात्र सन्देहो मुक्तिẖ केवलतैव हि ॥


6.151.10
नकिञ्चिद्भावनं जन्तोर् जीवतो नोपपद्यते ।
ज्ञानाद् ऋते जीवतैव किल किञ्चिन्मयी यतः ॥


6.151.11
यया कयाचिद् वा युक्त्या नकिञ्चिद्भावनं यदि ।
नूनं रूढम् अरूढस्य तत् प्राप्यं नावशिष्यते ॥


6.151.12
वसिष्ठः:
इत्थं पुरा सुरपुरे ऽसुरनायकस्य रामैवमुत्तमविदा गुरुणा सुराणाम् ।
तत् ते मयाद्य कथितं कथयानयेह पिण्डादिदानकृतचारु विचारयेति ॥

