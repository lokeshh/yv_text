6.40.1
ईश्वरः:
ततं चिद्रूपम् एवैकं सर्वसत्तान्तरस्थितम् ।
स्वानुभूतिमयं शुद्धं देवं रुद्रेश्वरा विदुः ॥


6.40.2
बीजं समस्तबीजानां सारं संसारसंसृतेः ।
कर्मणां परमं कर्म चिद्धातुं विद्धि निर्मलम् ॥


6.40.3
कारणं कारणौघानाम् अकारणम् अनाबिलम् ।
भावनं भावनांशानाम् अभाव्यम् अभवात्मकं ॥


6.40.4
चेतनं चेतनौघानां चेतनात्मनि चेतितम् ।
अचेत्यचेतनं चेत्यं परमं भूरिभासनम् ॥


6.40.5
आलोकालोकम् अमलम् अनालोक्यम् अलोकजम् ।
अबीजं जीवबीजौघं चिद्घनं विमलं विदुः ॥


6.40.6
असत्यं सन्मयं शान्तं सत्यासत्यविवर्जितम् ।
महासत्तादिसन्तानं चिन्मात्रं विद्धि नेतरत् ॥


6.40.7
स्वयं भवति रागात्मा रञ्जको रञ्जनं रजः ।
स्वयम् आकाशम् अप्य् आशु कुड्यं भवति मण्डितम् ॥


6.40.8
अस्मिंश् चित्तेजसि स्फारे जगन्मरुमरीचयः ।
स्फुरिताः प्रस्फुरिष्यन्ति प्रस्फुरन्ति च कोटिशः ॥


6.40.9
स्वसत्तामात्रसम्पन्नम् इदम् अस्मिन् स्वतेजसि ।
न किञ्चिद् अपि सम्पन्नम् अन्यद् औष्ण्याद् इवानले ॥


6.40.10
गर्भीकृतमहामेरुं परमाणुम् अमुं विदुः ॥


6.40.11
गर्भीकृतमहाकल्पो निमेषो ऽयम् उदाहृतः ।
आक्रान्तकल्पेनानेन न सन्त्यक्ता निमेषता ॥


6.40.12
वालाग्रकाद् अप्य् अणुना व्याप्तानेनाखिला मही ।
सप्ताब्धिवलयाप्य् उर्वी नास्यान्तम् अधिगच्छति ॥


6.40.13
अकुर्वन्न् एव संसाररचनां कर्तृतां गतः ।
कुर्वन्न् एव महाकर्म न करोत्य् एव किञ्चन ॥


6.40.14
द्रव्यम् अप्य् एव निर्द्रव्यो निर्द्रव्यो ऽपि हि द्रव्यवत् ।
अकायो ऽपि महाकायो महाकायो ऽप्य् अकायवान् ॥


6.40.15
अद्याप्य् एष सदा प्रातः प्रातर् अप्य् अद्यतां गतः ।
न चायम् अद्य न प्रातस् त्व् अद्य प्रातश् च वा सदा ॥


6.40.16
हुण्डुभिल्लिघले मत्तशुलुपिण्ठिलिसालघे ।
वेल्लिघिल्लिसलावोललासगुग्गुलुसुस्सुनी ॥


6.40.17
इत्याद्य् अनर्थकं वाक्यं तथा सत्यं स एव च ।
न तद् अस्ति न यत् स स्यान् न तद् अस्ति न यत् त्व् असौ ॥


6.40.18
यस्मै सर्वं यतस् सर्वं यस् सर्वं सर्वतश् च यः ।
यश् च सर्वमयो नित्यं तस्मै सर्वात्मने नमः ॥


6.40.19
पत्त्रान्तरालगहनेन विलासवत्या हेलाविलोलघनगर्जितया मलेन ।
मल्लेन मल्लपदमालितमालवानां लक्ष्मीलताविवलिता वलितेव पुष्टिः ॥

