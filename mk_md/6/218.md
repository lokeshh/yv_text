6.218.1
वसिष्ठः:
चिदाकाशाश् चिदाकाशे पयसीव पयोरयाः ।
चित्त्वाज् जीवास् स्फुरन्त्य् एते ये त एव मनांसि नः ॥


6.218.2
विशदाकाशरूपाणि तान्य् एव च मनांसि नः ।
जगन्ति तान्य् अनन्तानि सम्पन्नान्य् अभितस् स्वयम् ॥


6.218.3
रामः:
सर्वभूतगणे मोक्षं महाकल्पक्षये गते ।
पुनẖ कस्य कथं सर्गसंवित्तिर् उपजायते ॥


6.218.4
वसिष्ठः:
महाप्रलयपर्यन्ते क्षितिजलपवनहुताशाकाशाशेषविनाशे आब्रह्मस्थावरान्तेषु भूतेषु मुक्तौ परिणतेषु भूयो यथेदं
	जगद् अनुभूयते तथा शृणु ।


6.218.5
अव्यपदेश्यं यत् परमार्थघनं ब्रह्म चिन्मात्रम् इत्य् आचक्षते मुनयः तस्य हृदयम् इदं जगत् । तस्माद् अव्यतिरिक्तम्
	एव । स एव च देवः । तद् आत्मीयं हृदयं स्वभावं जगद् इत्य् अवगच्छतीव । विनोदेनैव न तु वास्तवेन रूपेण जगद्
	इति किञ्चिद् उपलभामहे विचारयन्तः ।


6.218.6
तस्मात् किम् इव नश्यति किम् इव जायते । यथा परमकारणम् अविनाशि तथा तद्धृदयम् अविनाश्य् एव । महाकल्पादयश् च
	तदवयवा एव । अपरिज्ञानमात्रम् अत्र केवलं खेदायैव । तद् अपि प्रेक्ष्यमानं न लभ्यते एव ।


6.218.7
तस्मान् न कस्यचित् किञ्चित् कदाचिन् नश्यति क्वचित् ।
न चैव जायते ब्रह्म शान्तं दृश्यम् अजं स्थितम् ॥


6.218.8
आकाशपरमाणुसहस्रांशमात्रे ऽपि या शुद्धा चिन्मात्रसत्ता विद्यते ।


6.218.9
वपुर् जगद् इदं तस्या ननु नाम महाचितेः ।
कथं नश्यत्य् अनष्टायां तस्यां सा च न नश्यति ॥


6.218.10
संविदो हृदयं स्वप्ने यथा भाति जगत्तया ।
व्योमात्मैव तथैवादिसर्गात् प्रभृति भासते ॥


6.218.11
चिद्व्योमावयवस् सर्गस् सर्गस्यैता दशाः क्षयाः ।
उदयाश् चेति खं सर्वं किं नाशि किम् अनाशि वा ॥


6.218.12
एषा हि परमसंविद् अच्छेद्यादाह्याशोष्याक्लेद्यातद्विदाम् अदृश्या । तस्या यद् धृदयं तत् तद् एव भवति । यथासौ न
	जायते न नश्यति तथैतदन्तर्वर्ती जगदाद्यनुभवो न जायते न नश्यत्य् एवेति ।


6.218.13
केवलं स्मरणविस्मरणवशेन स्वभावरूपेणानुभवाननुभवौ कल्पयतीव ।


6.218.14
यद् यद् यदात्मकं तत्त्वं तद् विनाशं विनाक्षयि ।
तस्माद् ब्रह्मात्मकं दृश्यं विद्धि ब्रह्मवद् अक्षयम् ॥


6.218.15
महाप्रलयास् तदवयवा एव ।


6.218.16
चिन्मात्रे परमे व्योम्नि कुत एव भवाभवौ ।
कुतो भावविकारादिẖ कथं व्योम्नि निराकृतौ ॥


6.218.17
महाकल्पादयो भावा रामैतानि जगन्ति च ।
ब्रह्मात्मकतयैवास्मिन् संविद्ब्रह्मणि संस्थितम् ॥


6.218.18
निराकृत्य् अच्छचिन्मात्रं दृश्यं सङ्कल्प्य तद्वशम् ।
याति येनैव घटितो यक्षस् तं घट्टयेत् किल ॥


6.218.19
यथावयविनो वृक्षस्य विटपफलपल्लवपुष्पादयो ऽवयवास् तथा परमार्थघनस्याकाशाद् अप्य् अच्छरूपस्याव्यपदेश्यस्य
	प्रलयमहाप्रलयनाशोद्भेदाभावभावसुखदुẖखजननमरणसाकारत्वनिराकारत्वादयो ऽवयवाः । यथा चासाव् अवयव्य्
	अनाशो ऽव्यपदेश्यश् च तथैव ते इति ।


6.218.20
अवयवावयविनोर् दृश्ययोर् वाप्य् अदृश्ययोः ।
एकात्मनोर् एव सदा न भेदो ऽस्ति कदाचन ॥


6.218.21
ते हि तस्य स्वात्मरूपाद् अव्यतिरिक्ताः । यथा तरोẖ क्वचिन् मूलं तथा परमार्थघनस्य क्वचिच् चित्त्वम् । क्वचित्
	सर्गस्तम्भः क्वचिल् लोकान्तरविटपाẖ क्वचिद् व्यवस्थाशाखाẖ क्वचित् पदार्थपल्लवाः क्वचित् प्रकाशकुसुमं क्वचिद्
	अन्धकारकार्ष्ण्यं क्वचिन् नभẖकोटरं क्वचित् प्रलयगुल्माẖ क्वचिन् महाप्रलयगुल्फाः क्वचिद् धरिहरादिगुच्छकानि
	क्वचिज् जाड्यत्वक् । एवम् अनाकारं व्योमरूपम् एव अंविदात्मनि ब्रह्मणि ब्रह्मसदृशं स्वभावाद् अव्यतिरिक्तम् एवैतत् स्थितम् ।


6.218.22
इतो भाव इतो ऽभाव इतस् सर्ग इतẖ क्षयः ।
स्वभावम् एवानुभवद् इति ब्रह्माचलं स्थितम् ॥


6.218.23
एवम्मये ऽपि परमे ब्रह्माकाशे न रञ्जनाः ।
काश्चिद् एवाङ्ग सन्तीन्दुबिम्बे विषलता यथा ॥


6.218.24
निर्मले परमाकाशे क्व भावाभावरञ्जनाः ।
क्वादिमध्यान्तकलनाẖ क्व लोकान्तरविभ्रमः ॥


6.218.25
अपरिज्ञानम् एवैकम् अत्र दोषवद् उत्थितम् ।
केवलं तत् परावृत्य प्रेक्षणात् परिशाम्यति ॥


6.218.26
अज्ञानं ज्ञप्तिबोधेन परामृष्टं प्रणश्यति ।
येनैवाभ्युत्थितं तेन पवनेनेव दीपकः ॥


6.218.27
अज्ञानं सम्परिज्ञातं नासीद् एवेति बुध्यते ।
अबन्धमोक्षं ब्रह्मैव सर्वम् इत्य् अवगम्यते ॥


6.218.28
एवम्बोधाद् धि यो राम मोक्ष उक्तस् स्वसंविदा ।
विचारयन्न् आलभते नात्र कश्चन संशयः ॥


6.218.29
इदं जगज्जालम् अनाद्य् अजातं ब्रह्मेत्थम् आभातम् इतीह दृष्ट्वा ।
विचारदृष्ट्याष्टगुणेश्वरत्वं पश्यंस् तृणं स्वात्मनि जीव आस्ते ॥

