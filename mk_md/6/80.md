6.80.1
वसिष्ठः:
अथैकदा पुरश्रेष्ठे कस्मिंश्चिन् मण्डलान्तरे ।
अनपत्यं नृपं मृत्युर् अहरत् स्वम् इवामिषम् ॥


6.80.2
तत्र प्रकृतयः खिन्ना नष्टदेशक्रमा नृपम् ।
अन्विष्यन्ति स्म संयुक्तं गुणलक्ष्म्या विशालया ॥


6.80.3
ता भगीरथम् आसाद्य स्थितं भिक्षाशनं पुरे ।
परिज्ञाय समानीय सैन्यं चक्रुर् महीपतिम् ॥


6.80.4
भगीरथः क्षणेनैव प्रावृषीवाम्बुना सरः ।
धूलितस् सेनया गुर्व्या झगित्य् आरोपितो गजे ॥


6.80.5
भगीरथो जगन्नाथो जयतीति घनारवैः ।
नीरन्ध्रताम् उपाजग्मुर् गिरीन्द्राणां महागुहाः ॥


6.80.6
तत्र तत् पालयन्तं तं राज्यं राजानम् आदृताः ।
आजग्मुः प्राक्प्रकृतयः प्राहुर् इत्थं मृताधिपाः ॥


6.80.7
प्रकृतयः:
राजन्न् अस्माकम् अधिपो यस् त्वया स पुरा कृतः ।
मृत्युना विनिगीर्णो ऽसौ मत्स्येनेवामिषं मृदु ॥


6.80.8
तत् तत् पालयितुं राज्यं प्रसादं कर्तुम् अर्हसि ।
अप्रार्थितोपपन्नानां त्यागो ऽर्थानां तु नोचितः ॥


6.80.9
वसिष्ठः:
इति सम्प्रार्थितो राजा तद् अङ्गीकृत्य तद्वचः ।
सर्वसागरचिह्नायास् स बभूव पतिर् भुवः ॥


6.80.10
समश् शान्तमना मौनी वीतरागो विमत्सरः ।
कार्यकार्यैककरणरतिर् आहितविस्मयः ॥


6.80.11
पातालतलनष्टानां सागराकारकारिणाम् ।
पितामहानां गङ्गाम्बु शुश्रावोत्तारणक्षमम् ॥


6.80.12
तदा किल स्वर्गनदी वहति स्म न भूतले ।
पितॄणां दुर्लभस् सो ऽभूत् तेन गङ्गाजलाञ्जलिः ॥


6.80.13
भगीरथेनाथ महीम् अवतारयितुं दिवः ।
गङ्गां गृहीतो नियमस् तदा प्रभृति भूभृता ॥


6.80.14
ततो राज्यं परित्यज्य मन्त्रिणां भूपतिश् शमी ।
तपसे कार्यकार्येहो जगाम गहनं वनम् ॥


6.80.15
तत्र वर्षसहस्रैस् स समाराध्य पुनः पुनः ।
ब्रह्माणं शङ्करं जह्नुं भुवि गङ्गाम् अयोजयत् ॥


6.80.16
ततः प्रभृत्य् अमलतरङ्गभङ्गिनी जगत्पतेश् शशिविशदाङ्गसङ्गिनी ।
नभस्तलान् निपतति गां त्रिमार्गगा महात्मनाम् इव बहुपुण्यसन्ततिः ॥


6.80.17
स्फुरत्तरङ्गभङ्गिनी स्वफेनपुञ्जहासिनी प्रसन्नपुण्यमञ्जरी द्रुतेव धर्मसन्ततिः ।
भगीरथे महीपतौ यशःप्रचारवीथिका तदादि सा त्रिमार्गगा महीतले बभूव ह ॥

