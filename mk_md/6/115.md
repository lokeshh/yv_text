6.115.1
वसिष्ठः:
एतत् ते सर्वम् आख्यातं शिखिध्वजकथानकम् ।
अनेन गच्छ मार्गेण न कदाचन खिद्यसे ॥


6.115.2
एतां दृष्टिम् अवष्टभ्य राघवाघविघातिनीम् ।
नित्यं नीरागया बुद्ध्या तिष्ठावष्टब्धतत्पदः ॥


6.115.3
यथा शिखिध्वजो राज्यं कृतवान् एवम् ईदृशः ।
राम व्यवहरन् राज्ये भोगमोक्षमयो भव ॥


6.115.4
शिखिध्वजक्रमेणैव यथा बोधम् अवाप्तवान् ।
कचो बृहस्पतेः पुत्रस् तथा बुध्यस्व राघव ॥


6.115.5
रामः:
बृहस्पतेर् भगवतः पुत्रो ऽसौ भगवान् कचः ।
यथा प्रबुद्धो भगवन् समासेन तथा वद ॥


6.115.6
वसिष्ठः:
शृणु राजन् कथं श्रीमाञ् शिखिध्वजवद् एव सः ।
प्रबोधं परमं यातो देवदैशिकजः कचः ॥


6.115.7
बालभावात् समुत्तीर्णस् संसारोत्तरणोन्मुखः ।
कचः पदपदार्थज्ञो बृहस्पतिम् अभाषत ॥


6.115.8
कचः:
भगवन् सर्वधर्मज्ञ कथं संसृतिपञ्जरात् ।
अस्मान् निर्गम्यते ब्रूहि जन्तुना जीवतन्तुना ॥


6.115.9
बृहस्पतिः:
अनर्थमकरागाराद् अस्मात् संसारसागरात् ।
उत्तीर्यते निरुद्वेगं सर्वत्यागेन पुत्रक ॥


6.115.10
वसिष्ठः:
इत्य् आकर्ण्य कचो वाक्यं पितुः परमपावनम् ।
सर्वम् एव परित्यज्य जगामैकान्तकाननम् ॥


6.115.11
बृहस्पतेस् तद्गमनं नोद्वेगाय बभूव ह ।
संयोगे च वियोगे च महान्तो हि समाशयाः ॥


6.115.12
अथ वर्षेषु यातेषु त्रिषु पञ्चसु चानघ ।
पुनः प्राप महारण्ये कस्मिंश्चित् पितरं कचः ॥


6.115.13
परिपूज्याभिवन्द्यैनं समालिङ्गितपुत्रकम् ।
अपृच्छद् वाक्पतिं भूयस् स कचः क्लान्तया गिरा ॥


6.115.14
कचः:
अद्येदम् अष्टमं वर्षं सर्वत्यागः कृतो मया ।
तथापि तात विश्रान्तिं नाधिगच्छाम्य् अनिन्दिताम् ॥


6.115.15
वसिष्ठः:
एवम् आर्तमनस्य् अस्मिन् कचे वदति कानने ।
सर्वम् एव त्यजेत्य् उक्त्वा वाक्पतिर् दिवम् उद्ययौ ॥


6.115.16
गते तस्मिन् कचो देहाद् वल्कलाद्य् अप्य् अशेषतः ।
तत्याजाम्बुदवर्षादि शरदीव नभस्तलम् ॥


6.115.17
उवासैको दिगन्तेषु शान्तश् शून्यवपुश् श्वसन् ।
गतेन्द्वभ्रार्कतारेण शरद्व्योम्ना समोपमः ॥


6.115.18
पुनर् वर्षत्रयेणैष कस्मिंश्चित् काननान्तरे ।
दूयमानमनाः प्राप तम् एव पितरं गुरुम् ॥


6.115.19
कृतपूजाक्रमो भक्त्या समालिङ्गितपुत्रकम् ।
अपृच्छत् तम् असौ भूयः खेदगद्गदया गिरा ॥


6.115.20
कचः:
तात सर्वं परित्यक्तं कन्थावेणुलताद्य् अपि ।
तथापि नास्ति विश्रान्तिस् स्वपदे किं करोम्य् अहम् ॥


6.115.21
बृहस्पतिः:
चित्तं सर्वम् इति प्राहुस् तत् त्यक्त्वा पुत्र राजसे ।
चित्तत्यागं विदुस् सर्वत्यागं त्यागविदो जनाः ॥


6.115.22
वसिष्ठः:
इत्य् उक्त्वा वाक्पतिः पुत्रं पुप्लुवे तरसा नभः ।
अन्वियेष कचश् चित्तं परित्यक्तुम् अखिन्नधीः ॥


6.115.23
चिन्तयन्न् अप्य् असौ चित्तं यदा वेद न कानने ।
तदा सञ्चिन्तयाम् आस धियेदम् अविषण्णया ॥


6.115.24
कचः:
पदार्थवृन्दं देहादि न सर्वम् इति कथ्यते ।
तद् एतत् किं क्व वा व्यर्थं निरागस्कं त्यजाम्य् अहम् ॥


6.115.25
पितुस् सकाशं गच्छामि ज्ञातुं चित्तमहारिपुम् ।
ज्ञात्वा च तत् त्यजाम्य् आशु ततस् तिष्ठामि विज्वरम् ॥


6.115.26
वसिष्ठः:
इति सञ्चिन्त्य स कच उत्ततार त्रिविष्टपम् ।
वाक्पतिं प्राप्य सस्नेहं ववन्दे प्रणनाम च ॥


6.115.27
पप्रच्छ चैनम् एकान्ते किं चित्तं भगवन् मम ।
स्वरूपं ब्रूहि चित्तस्य येनैतत् सन्त्यजाम्य् अहम् ॥


6.115.28
बृहस्पतिः:
चित्तं निजम् अहङ्कारं विदुश् चित्तविदो जनाः ।
अन्तर् यो ऽयम् अहम्भावो जन्तोस् तच् चित्तम् उच्यते ॥


6.115.29
कचः:
मन्ये ऽस्य दुष्करस् त्यागो न सिद्धिम् उपगच्छति ।
कथम् एष किल त्यक्तुं युज्यते योगिनां वर ॥


6.115.30
बृहस्पतिः:
अपि पुष्पावदलनाद् अपि लोचनमीलनात् ।
सुकरो ऽहङ्कृतित्यागो न क्लेशो ऽत्र मनाग् अपि ॥


6.115.31
कचः:
त्रयस्त्रिंशन्महाकोटीप्रमाणस्य महामते ।
गुरो गीर्वाणवृन्दस्य कथम् एतद् वदाशु मे ॥


6.115.32
बृहस्पतिः:
यथैतद् एव तनय तथा शृणु वदामि ते ।
अज्ञानमात्रसंसिद्धं वस्तु ज्ञानेन नश्यति ॥


6.115.33
वस्तुतो नास्त्य् अहङ्कारः पुत्र मिथ्याभ्रमो ह्य् असौ ।
असन् सन्न् इव सम्पन्नो बालवेतालवच् छठः ॥


6.115.34
यथा रज्ज्वां भुजङ्गत्वं मराव् अम्बुमतिर् यथा ।
मिथ्यावभासात् स्फुरति तथा मिथ्याप्य् अहङ्कृतिः ॥


6.115.35
असद् एव यथा द्वित्वं मोहाद् इन्दोर् विलोक्यते ।
तथा स्फुरत्य् अहङ्कारो नसत्यो नाम सत्यवत् ॥


6.115.36
एकम् आद्यन्तरहितं चिन्मात्रम् अमलं ततम् ।
खाद् अप्य् अतितराम् अच्छं विद्यते सर्ववेदनम् ॥


6.115.37
सर्वत्र सर्वदा सर्वप्रकारं सर्वजन्तुषु ।
तद् एवैकं कचत्य् अम्बु विलोलास्व् इव वीचिषु ॥


6.115.38
अत्र को ऽयम् अहम्भावः कुतो वा कथम् उत्थितः ।
क्वाब्धेर् जातो रजोराशिः क्वानलाद् उत्थितम् जलम् ॥


6.115.39
अयं सो ऽहम् इति व्यर्थं प्रत्ययं त्यज पुत्रक ।
तुच्छं परिमिताकारं दिक्कालविवशीकृतम् ॥


6.115.40
दिक्कालाद्यनवच्छिन्नं स्वच्छं नित्योदितं ततम् ।
सर्वार्थमयम् एकार्थं चिन्मात्रम् अमलं भवान् ॥


6.115.41
फलकुसुमदलानां सर्वदिक्संस्थितानां रस इव जगतां त्वं संस्थितस् सर्वदैव ।
विमलतरचिदात्मा नित्यम् एवात्यनन्तः क इव किल तवाहंनिश्चयो भावमूर्ते ॥

