6.62.1
अर्जुनः:
नष्टो मोहस् स्मृतिर् लब्धा त्वत्प्रसादान् मयाच्युत ।
स्थितो ऽस्मि गतसन्देहः करिष्ये वचनं तव ॥


6.62.2
भगवान्:
वृत्तयो यदि बोधेन संशान्ता हृदये स्फुटम् ।
तच् चित्तं शान्तम् एवाशु विद्धि सत्त्वम् उपागतम् ॥


6.62.3
अत्र तच् चेत्यरहितं प्रत्यक्चेतननामकम् ।
वस्तु शिष्टं विनिर्मुक्तं यत् सर्वं सर्वतश् च यत् ॥


6.62.4
न केचन प्रबाधन्ते तत् पदं जगदाधयः ।
भूतलाद् गगनोड्डीनं विहङ्गमम् इवोतवः ॥


6.62.5
प्रत्यक्चेतनम् आभासं शुद्धं सङ्कल्पवर्जितम् ।
अगम्यम् एनम् आत्मानं विद्धि दुष्टदृशाम् इह ॥


6.62.6
सर्वातीतपदस्थस्य चिता शुद्धस्य वासना ।
न शक्नोति पदं द्रष्टुं जनदृष्टिर् अहेर् इव ॥


6.62.7
यत्प्राप्तौ सर्व एवेमे क्षीणा घटपटादयः ।
वराकी वासना तत्र किं करोति परे पदे ॥


6.62.8
यथानलगिरिं प्राप्य हिमलेशो विलीयते ।
शुद्धम् आसाद्य चित्तत्त्वम् अविद्या लीयते तथा ॥


6.62.9
क्व वराकी रजस्तुच्छा वासना भोगबन्धनी ।
क्वापूरितजगज्जालश् चित्तत्त्वविपुलानिलः ॥


6.62.10
तावत् स्फुरत्य् अविद्येयं नानाकारविकारिणी ।
यावन् न सम्परिज्ञातश् शुद्धस् स्वात्मायम् आत्मना ॥


6.62.11
सर्वा दृश्यदृशः क्षीणाश् शुद्धतैवोदितातता ।
नभसीव पदे तस्मिन् स्वात्मन्य् अखिलपूरणे ॥


6.62.12
समग्राकाररूपं तत् समग्राकारवर्जितम् ।
वागतीतं परं वस्तु केन नामोपमीयते ॥


6.62.13
विषयविषविषूचिकाम् अतस् त्वं निपुणम् अहंस्थितिवासनाम् अपास्य ।
अभिमतपरिहारयत्नयुक्त्या भव विरुजो भुवनैकनाथमूर्तिः ॥


6.62.14
वसिष्ठः:
इति गदितवति त्रिलोकनाथे क्षणम् इव मौनम् अवस्थिते पुरस्तात् ।
अथ मधुप इवासिताब्जषण्डे वचनम् उपैष्यति तत्र पाण्डुपुत्रः ॥


6.62.15
अर्जुनः:
परिगलितसमस्तशोकभावा परम् उदयं भगवन् मतिर् गतेयम् ।
मम तव वचनेन लोकभर्तुर् दिनपतिना परिबोधिताब्जिनीव ॥


6.62.16
वसिष्ठः:
इत्य् उक्त्वोत्थाय गाण्डीवधन्वा स हरिसारथिः ।
अर्जुनो गतसन्देहो रणलीलां करिष्यति ॥


6.62.17
करिष्यति क्षतगजवाजिसारथिद्रुतद्रवद्रुधिरमहानदीं भुवम् ।
शरोत्करप्रसरमयाभ्रमण्डलीतिरोहितद्युमणिविलोचनां दिवम् ॥

