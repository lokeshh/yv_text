6.120.1
रामः:
ह्यो दिने हि मया प्रश्नẖ कृत आसीन् मुनीश्वर ।
उपशान्तिप्रकरणप्रसरे स यथा किल ॥


6.120.2
अनन्तस्यात्मतत्त्वस्य कलङ्ककलना कुतः ।
अब्धेर् अगाधरूपस्य रजोराशिẖ कुतो भवेत् ॥


6.120.3
तत्रोक्तं भवता ब्रह्मन् मय्य् अकालैकचोदके ।
सिद्धान्तकाल एवास्य प्रश्नस्योत्तरवाग् इति ॥


6.120.4
तद् अद्य भगवंस् तं मे हृदयाच् छिन्द्धि संशयम् ।
वाक्यरश्मिभिर् आशीतैẖ खान् निशीव शशी तमः ॥


6.120.5
त्वद्वाक्यामृतपानेन संशयांशापमृत्यवः ।
अशेषेण विनष्टा मे वर्षणेनेव पांसवः ॥


6.120.6
क्षमानववधूकान्तं त्वां पृच्छामि तथाप्य् अहम् ।
न राजते स्वयं ज्ञातं ज्ञानं गुरुगिरं विना ॥


6.120.7
वसिष्ठः:
राम राजीवपत्त्राक्ष साधु संस्मृतवान् असि ।
के नाम वा समारम्भाḫ प्राज्ञस्यायान्ति वन्ध्यताम् ॥


6.120.8
क्षमौदार्यशमप्रायैर् गुणैर् यातो ऽसि पात्रताम् ।
शारदैश् शालिसौन्दर्यैश् श्रीमत्ताम् इव भूतलम् ॥


6.120.9
भाजनं त्वं पवित्राणां सिद्धान्तवचसां स्थितः ।
सुरक्तकण्ठगीतीनां रागरक्तमना इव ॥


6.120.10
श्रुत्वात्मज्ञानसिद्धान्तं त्वम् अद्यार्धप्रबुद्धवत् ।
न क्रियाद्वैतदोषेण गच्छस्य् उभयनष्टताम् ॥


6.120.11
अमहात्मा हि वेदान्तसिद्धान्तावगताव् इतः ।
सर्वं ब्रह्मेति संयाति कर्माद्वैतवशाद् अधः ॥


6.120.12
क्षमादिगुणपूतात्मा महात्मा त्वादृशस् तु यः ।
सर्वं ब्रह्मेति निर्णीय स्वभावाद्वैतम् एत्य् अलम् ॥


6.120.13
कर्माद्वैतम् अनादृत्य नाभिवाञ्छति नोज्झति ।
आत्मतत्त्वैकभावित्वात् समताम् एति केवलम् ॥


6.120.14
सर्वेषाम् एव शास्त्राणां सर्वासाम् अभितो दृशाम् ।
शृणु राघव सिद्धान्तम् आत्मज्ञानैकदीपकम् ॥


6.120.15
जन्तुर् न जायते येन भावितेन मनाग् अपि ।
भव्य एवाङ्ग नाभव्यो भृष्टं बीजम् इवोषरे ॥


6.120.16
इदं हि कथयन्त्य् उच्चैर् बोधं परम् उपागताः ।
वयं स्वयं च जानीमश् शास्त्रम् एवं च संस्थितम् ॥


6.120.17
न तत्त्वातत्त्वयोर् भेदस् तरङ्गपयसोर् इव ।
न सत्यासत्ययोर् भेदो जाग्रत्स्वप्नार्कयोर् इव ॥


6.120.18
सत्तायां न तु भेदो ऽस्ति भेदो यẖ कल्पितस् त्व् अयम् ।
विकल्पो न क्वचित् सत्यस् सत्तामात्रम् अतो ऽखिलम् ॥


6.120.19
न सत्यासत्ययोर् भेदस् सत्तायाम् अङ्ग दृश्यते ।
सङ्कल्पान्तरशैलेन्द्रबाह्यशैलेन्द्रयोर् इव ॥


6.120.20
संविन्मात्रं हि पुरुषो देहो नाम न विद्यते ।
अर्थक्रिया तदर्था च संविदर्थेन पूर्यते ॥


6.120.21
तद् एव कल्पिताकारम् अगेन्द्रादीव दृश्यते ।
असद्रूपशरीरार्थम् अर्थẖ क इतरैẖ क्रमैः ॥


6.120.22
अन्तस्स्वानुभवानन्दफला निश्शेषतẖ क्रियाः ।
समग्राणां पदार्थानाम् आसवाद्यनुभूतिवत् ॥


6.120.23
अस्तीह किञ्चिद् एवैकं न द्वितीयास्ति कल्पना ।
निर्मलो नित्य आत्मास्ति यो नास्तीव व्यवस्थितः ॥


6.120.24
नैव तस्य मलं नाङ्को न विच्छेदो न वस्तुता ।
न सत्ता नापि चासत्ता त्वत्ता मत्ता न चैव च ॥


6.120.25
आत्मैवास्तीह नान्यो ऽस्ति त्यज रामेतरां धियम् ।
निर्द्वित्वो ऽथ निरेकत्वस् समो नित्योदितो भव ॥


6.120.26
रामः:
तद् एते भगवन् ब्रूहि मनोबुद्ध्यादयẖ कथम् ।
संस्थिता यैर् इह प्रोक्तम् इदं शास्त्रं त्वया मयि ॥


6.120.27
वसिष्ठः:
शास्त्रसंव्यवहारार्थं शब्दराशिḫ प्रकल्पितः ।
मिथ्यैष चित्तबुद्ध्याद्यो न राम परमार्थतः ॥


6.120.28
॥। ॥। ॥। ॥। ॥। ॥। ॥। ॥। ॥। ॥। ॥। ॥। ॥। ॥। ॥। ॥। ॥। ॥। ॥। ॥। ।
चित्सत्तामात्रम् एवैतत् पराकाशात्मकं तथा ॥


6.120.29
अप्सत्तामात्रम् एवैतद् वीच्यावर्तादिकं यथा ।
सर्वो जगत्पदार्थौघश् चिदाकाशात्मकस् तथा ॥


6.120.30
॥। ॥। ॥। ॥। ॥। ॥। ॥। ॥। ॥। ॥। ॥। ॥। ॥। ॥। ॥। ॥। ॥। ॥। ॥। ॥। ।
यथा स्वप्ने पुरानीकं स्पन्दने वा यथानिलः ॥


6.120.31
नित्योदितं विमलरूपम् अनन्तम् आद्यं ब्रह्मास्ति नेतरकलाकलनं हि किञ्चित् ।
इत्य् एव भावय निरञ्जनताम् उपेतो निर्वाणम् एहि सकलामलशान्तवृत्तिः ॥


6.120.32
अनामयं ब्रह्म समस्तकल्पकार्यैकबीजं परमाणुरूपम् ।
बृहच् च तद् बृंहितसर्वभावं खम् अस्ति नास्तीव यद् अस्ति किञ्चित् ॥


6.120.33
अन्यत् क्वचित् किञ्चिद् इदं कदाचिन् न सम्भवत्य् एव सद् अप्य् असच् च ।
इत्य् एव साधो दृढनिश्चयो ऽन्तस् स्थित्वा गताशङ्कविलासम् आस्स्व ॥


6.120.34
अन्तर्मुखस् सन् सततं समस्तं कुर्वन् बहिस्स्थं खलु कार्यजातम् ।
न खेदम् आयासि कदाचिद् एव व्योम्नस् समां संस्थितिम् अभ्युपैषि ॥

