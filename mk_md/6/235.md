6.235.1
वसिष्ठः:
वातवर्षहिमोत्पातघातभग्ने धरातले ।
जलवेगो ऽगमद् वृद्धिं कलाव् इव महीपतिः ॥


6.235.2
गङ्गाप्रवाहप्रतिमधारापातविवर्धितैः ।
सरित्सहस्रैस् सहसा मेरुमन्दरसुन्दरैः ॥


6.235.3
आदित्यपथसम्प्राप्तकन्दरो जडमन्थरः ।
एकार्णवस् समुच्छून आसीन् मूर्ख इवेश्वरः ॥


6.235.4
विपुलावर्तवृत्त्यान्तर् विवृताद्रितरत्तृणः ।
स्फुरत्तुङ्गतरङ्गाग्रनिगीर्णादित्यमण्डलः ॥


6.235.5
मेरुमन्दरकैलासविन्ध्यसह्यजलेचरः ।
चलितावनिपङ्कान्तर्लीनव्यालमृणालकः ॥


6.235.6
अर्धदग्धद्रुमवनव्यूहावलनसङ्कटः ।
त्रैलोक्यभस्मसम्मृष्टिमषीकर्दमकुत्सितः ॥


6.235.7
नभस्स्तम्भबृहद्धारानालभास्करपुष्करः ।
धाराजलमहाम्भोदविलीननलिनीदलः ॥


6.235.8
दिण्डीरपर्वतप्रान्तप्राप्तवृत्तान्तवारिदः ।
भ्रमदिन्द्रानलार्केन्दुपुरपत्तनपूरनौः ॥


6.235.9
काष्ठवत्प्रोह्यमानोग्रसुरासुरनरोत्करः ।
शनैẖक्रमोच्छूनतया लिहन्न् आदित्यमण्डलम् ॥


6.235.10
तरत्तारतरारावधारासारसमुद्भवैः ।
बुद्बुदैḫ परिसन्दिग्धप्रोह्यमानमहाचलः ॥


6.235.11
भ्रमद्बुद्बुदविश्रान्तभ्रान्तकल्पान्तवारिदः ।
उत्तारकैस् तैर् नयनैḫ पश्यन्न् अपरवारिदम् ॥


6.235.12
महाप्रलयवार्योघघोषघुङ्घुमितान्तरः ।
एकप्रवाहापहृतसर्वोर्वीकुलपर्वतः ॥


6.235.13
चण्डवातकृतापूर्वजलौघकुलपर्वतः ।
महाघुरुघुरारावघर्घरोग्रपयोरयः ॥


6.235.14
ब्रह्माण्डकुड्यसङ्घट्टपरावृत्तिभिर् उद्धतः ।
कुर्वन् योजनलक्षाणि विनतान्य् उन्नतानि च ॥


6.235.15
तृणैर् इव तरङ्गेषु दोलान्दोलनम् अद्रिभिः ।
कुर्वद्भिर् उपलाघातभग्नभास्करमण्डलः ॥


6.235.16
शून्यब्रह्माण्डविपुलजलघातकुलायके ।
लीनान् अचलकाकोलान् गृह्णन् सलिलजालकैः ॥


6.235.17
मृतामृतबृहद्भूतमज्जनोन्मज्जनाकुलान् ।
तरङ्गमकुरान् कर्षन् प्रतिबिम्बान्वितान् इव ॥


6.235.18
मृतशिष्टान् पुरभ्रष्टान् फेनाद्रितटकोटिषु ।
दधज् जलबलश्रान्तांस् त्रिदशान् मषकान् इव ॥


6.235.19
विमलाद्यतनाकाशविपुलान् अम्बुबुद्बुदान् ।
सहस्रसङ्ख्यान् वलयंल् लोचनानीव वासवः ॥


6.235.20
शरद्व्योमसमाभोगैर् वलद्भिर् बुद्बुदेक्षणैः ।
पश्यन्न् इव नदीधारान् मेघान् आत्मप्रपूरकान् ॥


6.235.21
पुष्करावर्तकाभ्राणां बाहुभिर् वीचिमण्डलैः ।
कुर्वन्न् आलिङ्गनानीव सपक्षाद्रिवद् उत्थितैः ॥


6.235.22
त्रिजगद्ग्राससन्तृप्तḫ प्रगायन्न् इव घर्घरैः ।
रवैर् नृत्यन्न् इवोग्राद्रिकटकैर् वीचिदोर्द्रुमैः ॥


6.235.23
नदीधाराधरैर् ऊर्ध्वे मध्ये दग्धैर् धराधरैः ।
अधो धराधरैर् नागैर् अधरः पङ्कगैर् वृतः ॥


6.235.24
धारात्रिपथगापूरैर् निपतद्भिर् निरन्तरम् ।
मग्नोन्मग्नोह्यमानाद्रिशृङ्गदिण्डीरबुद्बुदः ॥


6.235.25
उह्यमानगलत्स्वर्गखण्डक्रन्दन्नभश्चरः ।
वहद्विद्याधरीवृन्दपद्मिनीसुन्दरान्तरः ॥


6.235.26
एकार्णवपयḫपूरे घर्घरारावरंहसि ।
त्रैलोक्यखण्डसम्भारे प्रोह्यमाने महाम्भसि ॥


6.235.27
नासीत् कश्चित् परित्राता दाता वा वचसो ऽपि च ।
शक्नोति कḫ परित्रातुं कालेन कवलीकृतम् ॥


6.235.28
नाकाशम् आसीन् न दिगन्तम् आसीद् अधो ऽपि नासीन् न तदोर्ध्वम् आसीत् ।
भूतं न चासीन् न च सर्ग आसीद् आसीत् परं केवलम् एव वारि ॥

