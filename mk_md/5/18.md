5.18.1
वसिष्ठः:
मुक्ताशयानां महताम् अहतानां कुदृष्टिभिः ।
स्वभावो ऽयं महाबाहो लीलया चरताम् इह ॥


5.18.2
विहरन्न् अपि संसारे जीवन्मुक्तमना मुनिः ।
आदिमध्यान्तविरसा विहसञ् जागतीर् गतीः ॥


5.18.3
सर्वप्रकृतकार्यस्थो मध्यस्थस् सर्ववृत्तिषु ।
ध्येयं तं वासनात्यागम् अवलम्ब्य व्यवस्थितः ॥


5.18.4
सर्वत्र विगतोद्वेगस् सर्वार्थपरिपोषकः ।
विवेकोद्यानतुष्टात्मा प्रबोधोपवने स्थितः ॥


5.18.5
सर्वातीतपदालम्बी पूर्णेन्दुशिशिराशयः ।
नोद्वेगी न च तुष्टात्मा संसारे नावसीदति ॥


5.18.6
सर्वशत्रुषु मध्यस्थो दयादाक्षिण्यसंयुतः ।
प्राप्तक्रमकरो ऽग्र्याणां संसारे नावसीदति ॥


5.18.7
नाभिनन्दति न द्वेष्टि न शोचति न काङ्क्षति ।
मौनस्थः प्रकृतारम्भी संसारे नावसीदति ॥


5.18.8
पृष्टस् सन् प्रकृतं वक्ता न पृष्टस् स्थाणुवत् स्थितः ।
ईहितानीहितैर् मुक्तस् संसारे नावसीदति ॥


5.18.9
सर्वस्याभिमतं वक्ता चोदितः पेशलोक्तिमान् ।
आशयज्ञश् च भूतानां संसारे नावसीदति ॥


5.18.10
युक्तायुक्तदशाग्रस्तम् आशोपहतचेष्टितम् ।
जानाति लोकवृत्तान्तं करकोटरबिल्ववत् ॥


5.18.11
परं पदम् उपारूढो भङ्गुरां जागतीं स्थितिम् ।
अन्तश्शीतलया बुद्ध्या हसन्न् इव निरीक्षते ॥


5.18.12
जितचित्ता महात्मानो ये हि दृष्टपरावराः ।
स्वभाव ईदृशस् तेषां कथितस् तव राघव ॥


5.18.13
वक्तुं वयं तु मूर्खाणाम् अजितात्मीयचेतसाम् ।
भोगकर्दममग्नानां न विद्मो ऽभिमतं मतम् ॥


5.18.14
तेषाम् अभिमता नार्यो हावभावविभूषणाः ।
ज्वाला नरकवह्नीनां यास् ताः कनकरोचिषः ॥


5.18.15
अनर्थगहनाश् चार्था व्यर्थार्थनकदर्थनाः ।
दिशन्तो दुःखसंरम्भसहिता आहितापदः ॥


5.18.16
फलबन्धीनि कर्माणि नानाचारमयानि च ।
सुखदुःखावपूर्णानि तानि वक्तुं न शक्नुमः ॥


5.18.17
पूर्णां दृष्टिम् अवष्टभ्य ध्येयत्यागविलासिनीम् ।
जीवन्मुक्ततया स्वस्थो लोके विहर राघव ॥


5.18.18
अन्तस् सन्त्यक्तसर्वाशो वीतरागो विवासनः ।
बहिस् सर्वसमाचारो लोके विहर राघव ॥


5.18.19
उदारः पेशलाचारस् सर्वाचारानुवृत्तिमान् ।
अन्तस् सर्वपरित्यागी लोके विहर राघव ॥


5.18.20
प्रविचार्य दशास् सर्वा यद् अतुच्छतरं पदम् ।
तद् एव भावेनालम्ब्य लोके विहर राघव ॥


5.18.21
अन्तर् नैराश्यम् आदाय बहिर् आशोन्मुखेहितः ।
बहिस् तप्तो ऽन्तर् आशीतो लोके विहर राघव ॥


5.18.22
बहिः कृत्रिमसंरम्भो हृदि संरम्भवर्जितः ।
कर्ता बहिर् अकर्तान्तर् लोके विहर राघव ॥


5.18.23
ज्ञातवान् असि सर्वेषां भावानां सत्यम् आन्तरम् ।
यथेच्छसि तया दृष्ट्या लोके विहर राघव ॥


5.18.24
कृत्रिमोल्लासहर्षस्थः कृत्रिमोद्वेगदूषणः ।
कृत्रिमारम्भसंरम्भो लोके विहर राघव ॥


5.18.25
त्यक्ताहङ्कृतिर् आश्वस्तमतिर् आकाशशोभनः ।
अगृहीतकलङ्काङ्को लोके विहर राघव ॥


5.18.26
आशापाशशतोन्मुक्तस् समस् सर्वासु वृत्तिषु ।
बहिः प्रकृतकार्यस्थो लोके विहर राघव ॥


5.18.27
न बन्धो ऽस्ति न मोक्षो ऽस्ति देहिनः परमार्थतः ।
मिथ्येयम् इन्द्रजालश्रीस् संसारपरिवर्तना ॥


5.18.28
भ्रान्तिमात्रम् इदं मोहाज् जगद् राघव दृश्यते ।
जनितप्रत्ययं स्फारे जलं तीव्रातपे यथा ॥


5.18.29
अबद्धस्यैकरूपस्य सर्वगस्यात्मनः कथम् ।
बन्धस् स्यात् तदभावे तु मोक्षः कस्य विधीयते ॥


5.18.30
अतत्त्वज्ञानजातेयं सांसारी भ्रान्तिर् आतता ।
तत्त्वज्ञानात् क्षयं याति रज्ज्वाम् इव भुजङ्गधीः ॥


5.18.31
ज्ञातवान् असि तत्त्वं स्वम् अनया सूक्ष्मया धिया ।
जातो ऽसि निरहङ्कारो व्योमवत् तिष्ठ निर्मलः ॥


5.18.32
नासि चेत् त्वं तद् अखिलास् सुहृद्बान्धवभावनाः ।
सन्त्यजासत्स्वभावस्य का नाम किल भावना ॥


5.18.33
असि चेत् त्वं तद् अत्यन्तसत्त्ववान् अनुमीयसे ।
इदम्प्रथमतां प्राप्तः परमाद् असि कारणात् ॥


5.18.34
भोगबन्धुजगद्भावैः कर्मभिश् च शुभाशूभैः ।
आत्मनो नास्ति सम्बन्धः किम् एनम् अनुशोचसि ॥


5.18.35
आत्मतत्त्वैकसारो ऽहम् इति जातधियो भवैः ।
न ते रामास्ति सम्बन्धः किं बिभेषि जगद्भ्रमात् ॥


5.18.36
अजातस्य सतो बन्धोर् बन्धुदुःखसुखक्रमैः ।
कस् ते राघव सम्बन्धो यद् एतान् अनुशोचसि ॥


5.18.37
त्वं चेद् बभूविथ पुरा तथेदानीं भविष्यसि ।
यद्य् अथेह स्थितो ऽसीति ज्ञातवान् असि निश्चयम् ॥


5.18.38
तद् अनन्ततरान् अन्यान् प्राग्योनिगणसंस्तुतान् ।
बन्धून् अतीतान् सुबहून् कस्मात् त्वं नानुशोचसि ॥


5.18.39
पूर्वम् अद्य तथेदानीं बभूविथ भविष्यसि ।
यदि राम तथापि त्वं सद्रूपः किं विमुह्यसि ॥


5.18.40
पुरा भूत्वाद्य भूत्वा च भूयश् चेन् न भविष्यसि ।
तथापि क्षीणसंसारः किमर्थम् अनुशोचसि ॥


5.18.41
तस्मान् न दुःखिता युक्ता प्रकृते जागते क्रमे ।
न चैव मुदिता युक्ता युक्तं कार्यानुवर्तनम् ॥


5.18.42
मा गच्छ दुःखितां राम सुखिताम् अपि मा व्रज ।
समताम् एहि सर्वत्र परमात्मासि सर्वगः ॥


5.18.43
अनन्तस् स्वच्छरूपस् त्वं खम् इवातिततान्तरः ।
नित्यशुद्धः प्रकाशस् त्वं ज्वालाया इव कोटरम् ॥


5.18.44
जागतानां पदार्थानाम् अदृश्याणुतनुस् तनुः ।
हृत्स्थो ऽसि हारमुक्तानाम् एकस् तन्तुर् इवाततः ॥


5.18.45
संसारस्थितिर् एवेयं यद् भूत्वा भूयते पुनः ।
अज्ञेनैव न तु ज्ञेन ज्ञो ऽसि राम स्थिरो भव ॥


5.18.46
स्वरूपम् इदम् अस्यास् तु संसृतेस् सन्ततं हि यत् ।
अज्ञानात् स्फारताम् एति ज्ञानवान् असि सन्मते ॥


5.18.47
रूपं किम् अन्यद् भवतु भ्रममात्राद् ऋते भ्रमे ।
स्वप्नमात्राद् ऋते स्वप्ने भवत्य् अन्यो हि कः क्रमः ॥


5.18.48
सर्वशक्तेर् इयं शक्तिर् भ्रममात्रमयी मता ।
रूढा संसारमायेति नासत्या नापि सन्मयी ॥


5.18.49
केवलं ज्ञानवैरूप्याद् अपर्यालोचनात् तथा ।
राम दृश्यत एवेदम् आभानम् अतिभास्वरम् ॥


5.18.50
न बन्धुः कस्यचित् कश्चिद् इह नो कश्चिद् अप्य् अरिः ।
सदा सर्वं च सर्वस्य सर्वस् सर्वेश्वरेच्छया ॥


5.18.51
आलूनशीर्णम् अखिलम् इदम् अन्योऽन्यमिश्रितम् ।
अनारतं याति जगत् तरङ्गौघ इवाम्भसः ॥


5.18.52
अध ऊर्ध्वत्वम् आयाति यात्य् ऊर्ध्वत्वम् अधस् तथा ।
संसारस्य चलस्यास्य चक्रनेमिर् इवाभितः ॥


5.18.53
स्वर्गस्था नरकं यान्ति नारका यान्ति विष्टपम् ।
योनेर् योन्यन्तरं यान्ति द्वीपाद् द्वीपान्तरं जनाः ॥


5.18.54
धीराः कार्पण्यम् आयान्ति कृपणा यान्ति धीरताम् ।
परिस्फुरन्ति भूतानि पातोत्पातशतभ्रमैः ॥


5.18.55
एकरूपं स्थिरं स्वस्थं स्वच्छं सन्तापवर्जितम् ।
नेह सम्प्राप्यते किञ्चिद् अग्नौ हिमकणो यथा ॥


5.18.56
ये ये राम महाभागा बहवो ऽबहवो ऽथ वा ।
नष्टा एवेह दृश्यन्ते ते ते कतिपयैर् दिनैः ॥


5.18.57
परतात्मीयतान्यत्वत्वत्त्वमत्त्वादिभावनाः ।
नेह सत्या महाबाहो द्विचन्द्रादिदृशो यथा ॥


5.18.58
अयं बन्धुः परश् चायम् अयं चाहम् अयं भवान् ।
एता मिथ्यादृशो राम विगलन्तु तवाधुना ॥


5.18.59
क्रीडार्थं व्यवहारस्थ एताभिर् हतदृष्टिभिः ।
आमूलम् अन्तश् छिन्नाभिर् बहिर् विहर हेलया ॥


5.18.60
संसारसरणाव् अस्यां तथा विहर सुव्रत ।
न यथैषि श्रमं श्रान्तो वासनाभारवान् यथा ॥


5.18.61
यथा यथैषा कल्याणी वासनाक्षयकारिणी ।
विचारणा तवोदेति संशाम्यसि तथा तथा ॥


5.18.62
अयं बन्धुर् अयं नेति गणना लघुचेतसाम् ।
उदारचरितानां तु विगतावरणैव धीः ॥


5.18.63
न तद् अस्ति न यत्राहं न तद् अस्ति न यन् मम ।
इति निर्णीतसाराणां विगतावरणैव धीः ॥


5.18.64
नास्तम् एति न चोदेति यश् चिदाकाशवन् महान् ।
स सर्वं पश्यति स्वस्थः खस्थो भूमितलं यथा ॥


5.18.65
सर्वा एव हि ते भूतजातयो राम बन्धवः ।
अत्यन्तासंस्तुता एतास् तव नाम न काश्चन ॥


5.18.66
विविधजन्मशताहितसम्भ्रमे जगति बन्धुर् अबन्धुर् इति क्षणम् ।
भ्रमदशैव विवल्गति वस्तुतस् त्रिभुवनं चिरबन्धुर् अबन्ध्व् अपि ॥

