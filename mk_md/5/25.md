5.25.1
बडिः:
एतन् मे कथितं पूर्वं पित्रा चारुविचारिणा ।
इदानीं संस्मृतं दिष्ट्या सम्प्रबोधम् अहं गतः ॥


5.25.2
अद्येयं मम सञ्जाता भोगान् प्रत्य् अरतिस् स्फुटम् ।
दिष्ट्या शमसुखं स्वच्छं विशाम्य् अमृतशीतलम् ॥


5.25.3
पुनर् आपूरयन्न् आशाः पुनर् अभ्याहरन् धनम् ।
पुनर् आवर्जयन् कान्ताः खिन्नो ऽस्मि विभवस्थितौ ॥


5.25.4
अहो नु खलु रम्येयं शमभूश् शीतलान्तरा ।
सर्वा एव शमं यान्ति सुखदुःखदृशश् शमे ॥


5.25.5
शाम्यामि परिनिर्वामि सुखम् आसे शमे स्थितः ।
अयम् अन्तः प्रहृष्यामि चन्द्रबिम्ब इवार्पितः ॥


5.25.6
उत्ताण्डवमनोरंहःपोषितोरुशरीरकम् ।
अनारतपरिक्षोभं हा दुःखं विभवार्जनम् ॥


5.25.7
अङ्गम् अङ्गेन सम्पीड्य मांसं मांसेन च स्त्रियाः ।
पुराहम् अभवं प्रीतो यत् तन् मोहविजृम्भितम् ॥


5.25.8
दृष्टान्तदृष्टयो दृष्टा भुक्तं भोक्तव्यम् अक्षतम् ।
आक्रान्तम् अखिलं भूतजातं किम् इव शोभनम् ॥


5.25.9
पुनस् तान्य् एव तान्य् एव तत्रेहान्यत्र चात्र च ।
इतश् चेतश् च वस्तूनि नापूर्वं नाम किञ्चन ॥


5.25.10
सर्वम् एव परित्यज्य परिहृत्य धिया स्वयम् ।
स्वच्छ एवावतिष्ठे ऽहं पूर्णो ऽर्णव इवात्मनि ॥


5.25.11
पाताले भूतले स्वर्गे स्त्रियो रत्नोपलादयः ।
सारं तद् अपि तुच्छेन कालेनाशु निगीर्यते ॥


5.25.12
एतावन्तम् अहं कालं भृशं बालो ऽभवं पुरा ।
यः कुर्वन् द्वेषम् अमरैस् तुच्छया जगदिच्छया ॥


5.25.13
मनोनिर्माणमात्रेण जगन्नाम्ना महाधिना ।
त्यक्तेनात्तेन वार्थस् स्यात् क उदारो महात्मनः ॥


5.25.14
कष्टं चिरतरं कालम् अनर्थो ऽर्थधिया मया ।
अज्ञानमदमत्तेन बालेन श्वेव सेवितः ॥


5.25.15
तरत्तरलतृष्णेन किम् इवास्मिञ् जगत्त्रये ।
मया न कृतम् अज्ञेन पश्चात्तापाभिवृद्धये ॥


5.25.16
एतया तद् अलं मे ऽस्तु तुच्छया पूर्वचिन्तया ।
पौरुषं याति साफल्यं वर्तमानचिकित्सया ॥


5.25.17
अद्यापरिमिताकारकारणैकतयात्मनः ।
सर्वतस् सुखम् अभ्येमि रसायन इवार्णवे ॥


5.25.18
को ऽयं तावद् अहं किं स्याद् आत्मेत्य् आत्मावलोकनम् ।
पृच्छाम्य् उशनसं नाथं नूनम् अज्ञानशान्तये ॥


5.25.19
सञ्चिन्तयामि परमेश्वरम् आशु शुक्रम् उद्यत्प्रसादम् अथ तेन गिरोपदिष्टः ।
तिष्ठाम्य् अनन्तविभवे स्वयम् आत्मनात्मन्य् अक्षीणम् अर्थम् उपदेशगिरः फलन्ति ॥

