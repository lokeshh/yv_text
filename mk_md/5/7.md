5.7.1
वसिष्ठः:
एष तावत् क्रमः प्रोक्तस् सामान्यस् सर्वजन्तुषु ।
इमम् अन्यं विशेषं त्वं शृणु राजीवलोचन ॥


5.7.2
अस्मिन् संसारसंरम्भे जातानां देहधारिणाम् ।
अपवर्गगतौ राम द्वाव् इमाव् उत्तमौ क्रमौ ॥


5.7.3
एकस् तावद् गुरुप्रोक्ताद् अनुष्ठानाच् छनैश् शनैः ।
जन्मना जन्मभिर् वापि सिद्धिदस् समुदाहृतः ॥


5.7.4
द्वितीयस् त्व् आत्मनैवाशु किञ्चिद्व्युत्पन्नचेतसः ।
भवति ज्ञानसम्प्राप्तिर् आकाशफलपातवत् ॥


5.7.5
नभःफलनिपाताभज्ञानसम्प्रतिपत्तये ।
अत्रेमं शृणु वृत्तान्तं प्राक्तनं कथयामि ते ॥


5.7.6
शृणु सुभग कथं महानुभावा व्यपगतपूर्वशुभाशुभार्गडौघाः ।
खपतितफलवत् परं विवेकं चरमभवा विमलं समाप्नुवन्ति ॥

