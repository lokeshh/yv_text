2.1.1
वाल्मीकिः:
नारदेनेति महता वचस्य् उक्ते सभागतः ।
रामम् अग्रगतं प्रीत्या विश्वामित्रो ऽप्य् उवाच ह ॥


2.1.2
विश्वामित्रः:
तव राघव नास्त्य् अन्यज् ज्ञेयं ज्ञानवतां वर ।
स्वयैव सूक्ष्मया बुद्ध्या सर्वं विज्ञातवान् असि ॥


2.1.3
केवलं मार्जनामात्रं मनाग् एवोपयुज्यते ।
स्वभावविमले नित्यं सुबुद्धिमकुरे तव ॥


2.1.4
भगवद्व्यासपुत्रस्य शुकस्येव मतिस् तव ।
विश्रान्तिमात्रम् एवान्तर् ज्ञातज्ञेयाप्य् अपेक्षते ॥


2.1.5
रामः:
भगवद्व्यासपुत्रस्य शुकस्य भगवन् कथम् ।
धियाप्य् आदौ न विश्रान्तं विश्रान्तं च धिया पुनः ॥


2.1.6
विश्वामित्रः:
आत्मोदन्तसमं राम वर्ण्यमानम् इमं मया ।
शृणु व्यासात्मजोदन्तं जन्मनाम् अन्तकारणम् ॥


2.1.7
यो ऽयम् अञ्जनवर्णाभो निविष्टो हेमविष्टरे ।
पार्श्वे तव पितुर् व्यासो भगवान् भास्करद्युतिः ॥


2.1.8
अस्याभूद् इन्दुवदनस् तनयो नयकोविदः ।
शुको नाम महाप्राज्ञो यज्ञो मूर्त्येव संस्थितः ॥


2.1.9
प्रविचारयतो लोकयात्राम् अलम् इमां हृदि ।
तवेव किल तस्यापि विवेक उदभूद् भृशम् ॥


2.1.10
तेनासौ स्वविवेकेन स्वयम् एव महामते ।
विचार्य सुचिरं चारु यत् सत्यं तद् अवाप्तवान् ॥


2.1.11
स्वयं प्राप्ते परे वस्तुन्य् अविश्रान्तमनास् ततः ।
नेदं वस्त्व् इति विश्वासं नासाव् आत्मन्य् उपाययौ ॥


2.1.12
केवलं विररामास्य चेतो विगतचापलम् ।
भोगेभ्यो भूरिभङ्गेभ्यो धराद्भ्य इव चातकः ॥


2.1.13
एकदा सो ऽमलप्रज्ञो मेराव् एकान्तसंस्थितम् ।
पप्रच्छ पितरं भक्त्या कृष्णद्वैपायनं मुनिम् ॥


2.1.14
संसाराडम्बरम् इदं कथम् अभ्युत्थितं मुने ।
कथं च प्रशमं याति कियत् कस्य कदेति च ॥


2.1.15
इति पृष्टेन मुनिना व्यासेनाखिलम् आत्मजे ।
यथावद् अमलं प्रोक्तं वक्तव्यं विदितात्मना ॥


2.1.16
अज्ञासिषं पूर्वम् एतद् अहम् इत्य् अथ तत्पितुः ।
स शुकश् शुद्धया बुद्ध्या न वाक्यं बह्व् अमन्यत ॥


2.1.17
व्यासो ऽपि भगवान् बुद्ध्वा पुत्राभिप्रायम् ईदृशम् ।
प्रत्युवाच पुनः पुत्रं नाहं जानामि तत्त्वतः ॥


2.1.18
जनको नाम भूपालो विद्यते वसुधातले ।
यथावद् वेत्त्य् असौ वेद्यं तस्मात् सर्वम् अवाप्स्यसि ॥


2.1.19
पित्रेत्य् उक्तश् शुकः प्रायात् सुमेरोर् वसुधातलम् ।
विदेहनगरीं प्राप जनकेनाभिपालिताम् ॥


2.1.20
आवेदितो ऽसौ याष्टीकैर् जनकाय महात्मने ।
द्वारि व्याससुतो राजञ् शुको ऽत्र स्थितवान् इति ॥


2.1.21
जिज्ञासार्थं शुकस्यासाव् आस्ताम् एवेत्य् अवज्ञया ।
उक्त्वा बभूव जनकस् तूष्णीं सप्तदिनान्य् अपि ॥


2.1.22
ततः प्रवेशयाम् आस जनकश् शुकम् अङ्गनम् ।
तत्राहानि स सप्तैव तथैवावसद् उन्मनाः ॥


2.1.23
अथ प्रवेशयाम् आस जनको ऽन्तःपुरं शुकम् ।
राजा न दृश्यते तावद् इति सप्तदिनानि तम् ॥


2.1.24
तत्रोन्मदाभिः कान्ताभिर् भोजनैर् भोगसञ्चयैः ।
जनको लालयाम् आस शुकं शशिसमाननम् ॥


2.1.25
ते भोगास् तानि दुःखानि व्यासपुत्रस्य तन् मनः ।
न जह्रुर् मन्दपवनो बद्धपीठम् यथाचलम् ॥


2.1.26
केवलं सशमस् स्वच्छो मौनी मुदितमानसः ।
अतिष्ठद् अत्र स शुकस् सम्पूर्ण इव चन्द्रमाः ॥


2.1.27
परिज्ञातस्वभावं तं शुकं स जनको नृपः ।
आनीय मुदितात्मानम् अवलोक्य ननाम ह ॥


2.1.28
निश्शेषितजगत्कार्य प्राप्ताखिलमनोरथ ।
किम् ईप्सितं तवेत्य् आशु कृतस्वागतम् आह तम् ॥


2.1.29
शुकः:
संसाराडम्बरम् इदं कथम् अभ्युत्थितं गुरो ।
कथं प्रशमम् आयाति यथावत् कथयाशु मे ॥


2.1.30
विश्वामित्रः:
जनकेनेति पृष्टेन शुकस्य कथितं तथा ।
तद् एव यत् पुरा प्रोक्तं तस्य पित्रा महात्मना ॥


2.1.31
शुकः:
स्वयम् एव मया पूर्वम् एतज् ज्ञातं विवेकतः ।
एतावद् एव पृष्टेन पित्रा मे समुदाहृतम् ॥


2.1.32
भवताप्य् एष एवार्थः कथितो वाग्विदां वर ।
एष एव च वाक्यार्थश् शास्त्रेषु परिदृश्यते ॥


2.1.33
यथायं स्वविकल्पोत्थस् स्वविकल्पपरिक्षयात् ।
क्षीयते दग्धसंसारो निस्सार इति निश्चयः ॥


2.1.34
तत् किम् एतन् महाबाहो सत्यं ब्रूहि ममामलम् ।
त्वत्तो विश्रामम् आप्नोति चेतो मा भ्रमताज् जगत् ॥


2.1.35
जनकः:
नातः परतरः कश्चिन् निश्चयो ऽस्त्य् अपरो मुने ।
स्वयम् एतत् त्वया ज्ञातं गुरुतश् च पुनश् श्रुतम् ॥


2.1.36
अव्युच्छिन्नश् चिदात्मैकः पुमान् अस्तीह नेतरत् ।
स सङ्कल्पवशाद् बद्धो निस्सङ्कल्पश् च मुच्यते ॥


2.1.37
येन त्व् एतत् स्फुटं ज्ञातं ज्ञेयं तस्य महात्मनः ।
भोगेभ्यो विरतिर् जाता दृश्याद् वा सकलाद् इह ॥


2.1.38
तव चालं महावीर मतिर् विरतिम् आगता ।
भोगेभ्यो दीर्घरोगेभ्यः किम् अन्यत् परिपृच्छसि ॥


2.1.39
न तथा पूर्णता जाता सर्वज्ञानमहानिधेः ।
तिष्ठतस् तपसि स्फारे पितुस् तव यथा तव ॥


2.1.40
व्यासाद् अधिक एवाहं व्यासशिष्यो ऽपि तत्सुतः ।
भोगेच्छातानवेनेह मत्तो ऽप्य् अभ्यधिको भवान् ॥


2.1.41
प्राप्तं प्राप्तव्यम् अखिलं भवता पूर्णचेतसा ।
न दृश्ये पतसि ब्रह्मन् मुक्तस् त्वं भ्रान्तिम् उत्सृज ॥


2.1.42
अनुशिष्टस् स इत्य् एवं जनकेन महात्मना ।
विशश्राम शुकस् तूष्णीं स्वच्छे परमवस्तुनि ॥


2.1.43
वीतशोकभयायासो निरीहश् छिन्नसंशयः ।
जगाम शिखरं मेरोस् समाध्यर्थम् अनिन्दितम् ॥


2.1.44
तत्र वर्षसहस्राणि निर्विकल्पसमाधिना ।
दश स्थित्वा शशामासाव् आत्मन्य् अस्नेहदीपवत् ॥


2.1.45
व्यपगतकलनाकलङ्कशुद्धस् स्वयम् अमलात्मनि पावने पदे ऽसौ ।
सलिलकण इवाम्बुधौ महात्मा विगलितभेदम् अथैकतां जगाम ॥

