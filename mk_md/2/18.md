2.18.1
वसिष्ठः:
अस्यां वा चितिमात्रायां परो बोधः प्रवर्तते ।
बीजाद् इव यतो व्युप्ताद् अवश्यम्भावि सत्फलम् ॥


2.18.2
अपि पौरुषम् आदेयं शास्त्रं चेद् युक्तिबोधकम् ।
अन्यत्रार्षम् अपि त्याज्यं भाव्यं न्यायैकसेविना ॥


2.18.3
युक्तियुक्तम् उपादेयं वचनं बालकाद् अपि ।
अन्यत् तृणम् इव त्याज्यम् अप्य् उक्तं पद्मजन्मना ॥


2.18.4
यो ऽम्भस् तातस्य कूपो ऽयम् इति कौपं पिबेत् कटु ।
त्यक्त्वा गाङ्गं पुरस्स्थं तं को ऽनुशासति रागिणम् ॥


2.18.5
यथोषसि प्रवृत्तायाम् आलोको ऽवश्यम् एष्यति ।
अस्यां वा चितिमात्रायां स्वविवेकस् तथैष्यति ॥


2.18.6
श्रुतायां प्राज्ञवदनाद् बुद्धायां स्वयम् एव वा ।
शनैश् शनैर् विचारेण बुद्धौ संस्कार आगते ॥


2.18.7
पूर्वं तावद् उदेत्य् अन्तर् भृशं संस्कृतवाक्यता ।
शुद्धा मुक्तालतेवोच्चैर् या सभास्थानभूषणम् ॥


2.18.8
परा विरागतोदेति महत्त्वगुणशालिनी ।
सा यया स्नेहम् आयान्ति राजानो ऽजगरा अपि ॥


2.18.9
पूर्वापरज्ञस् सर्वत्र नरो भवति बुद्धिमान् ।
पदार्थानां यथा दीपहस्तो निशि सुलोचनः ॥


2.18.10
लोभमोहादयो दोषास् तानवं यान्त्य् अलं शनैः ।
धियो दिशस् समासन्नशरदो मिहिका यथा ॥


2.18.11
केवलं समपेक्षन्ते विवेकाभ्यसनं धियः ।
न काचन फलं धत्ते स्वभ्यासेन विना क्रिया ॥


2.18.12
मनः प्रसादम् आयाति शरदीव महत् सरः ।
परं साम्यम् उपादत्ते निर्मन्दर इवार्णवः ॥


2.18.13
निरन्तःकालिमा वज्रशिखेवास्ततमःपटा ।
परिज्वलत्य् अलं प्रज्ञा पदार्थप्रविभागिनी ॥


2.18.14
दैन्यदारिद्र्यदुःखाद्या दृष्टयो दर्शितान्तराः ।
न निकृन्तन्ति मर्माणि ससन्नाहम् इवेषवः ॥


2.18.15
हृदयं नावलुम्पन्ति भीमास् संसृतिभीतयः ।
पुरस्स्थितम् अपि प्राज्ञं महोपलम् इवाखवः ॥


2.18.16
कथं स्याद् आदिता जन्मकर्मणोर् दैवपुंस्त्वयोः ।
इत्यादिसंशयगणश् शाम्यत्य् अह्नि यथा तमः ॥


2.18.17
सर्वथा सर्वभावेषु सङ्गतिर् ह्य् उपशाम्यति ।
यामिन्याम् इव यातायां प्रज्ञालोक उपागते ॥


2.18.18
समुद्रस्येव गाम्भीर्यं स्थैर्यं मेरोर् इव स्थिरम् ।
अन्तश्शीतलता चेन्दोर् इवोदेति विचारिणः ॥


2.18.19
सा जीवन्मुक्तता तस्य शनैः परिणतिं गता ।
शान्ताशेषविकल्पस्य भवत्य् आविश्य योगिनः ॥


2.18.20
सर्वार्थशीतला शुद्धा परमालोकदा सुधीः ।
परं प्रकाशम् आयाति ज्योत्स्नेव सकलैन्दवी ॥


2.18.21
हृद्याकाशे विवेकार्के शमालोकिनि निर्मले ।
अनर्थसार्थकर्तारो नोद्यन्ति कलिकेतवः ॥


2.18.22
शाम्यन्ति शुद्धिम् आयान्ति सौम्यास् तिष्ठन्ति सून्नते ।
अचञ्चले जडास् तृष्णाश् शरदीवाभ्रमालिकाः ॥


2.18.23
यत्किञ्चनकरी क्रूरा ग्राम्यता विनिवर्तते ।
दीनानना पिशाचानां लीलेव दिवसागमे ॥


2.18.24
धर्मभित्तौ भृशं लग्नां धियं धैर्यधुरं गताम् ।
आधयो न विलुम्पन्ति वाताश् चित्रलताम् इव ॥


2.18.25
न पतत्य् अवटे जन्तुर् विषयासङ्गरूपिणि ।
कः किल ज्ञातसरणिश् श्वभ्रे समनुधावति ॥


2.18.26
सच्छास्त्रसाधुवृत्तानाम् अविरोधिनि कर्मणि ।
रमते धीर् यथाप्राप्ते साध्वीवान्तःपुराजिरे ॥


2.18.27
जगतां कोटिलक्ष्येषु यावन्तः परमाणवः ।
तेषाम् एकैकशो ऽन्तस्स्थान् सर्गान् पश्यत्य् असर्गधीः ॥


2.18.28
मोक्षोपायावबोधेन शुद्धान्तःकरणं जनम् ।
न खेदयति भोगौघो न चानन्दयति क्वचित् ॥


2.18.29
परमाणौ परमाणौ सर्गवर्गा निरर्गलम् ।
ये पतन्त्य् उत्पतन्त्य् अम्बुवीचिवत् तान् स पश्यति ॥


2.18.30
न द्वेष्टि सम्प्रवृत्तानि न निवृत्तानि काङ्क्षति ।
कार्याण्य् एष प्रबुद्धो ऽपि निष्प्रबुद्ध इव द्रुमः ॥


2.18.31
दृश्यते लोकसामान्यो यथाप्राप्तानुवृत्तिमान् ।
इष्टानिष्टफलप्राप्तौ हृदयेनापराजितः ॥


2.18.32
बुद्ध्वेदम् अखिलं शास्त्रं वाचयित्वा विवेच्य वा ।
अनुभूयत एवैतन् न तूक्तं वरशापवत् ॥


2.18.33
शास्त्रं सुबोधम् एवेदं नानालङ्कारभूषितम् ।
काव्यं रसघनं चारु दृष्टान्तैः प्रतिपादकम् ॥


2.18.34
बुध्यते स्वयम् एवेदं किञ्चित्पदपदार्थवित् ।
स्वयं यस् तु न वेत्तीदं श्रोतव्यं तेन पण्डितात् ॥


2.18.35
अस्मिञ् श्रुते मते ज्ञाते तपोध्यानजपादिकम् ।
मोक्षप्राप्तौ तु तस्येह न किञ्चिद् उपयुज्यते ॥


2.18.36
एतच्छास्त्रघनाभ्यासात् पौनःपुन्येन वीक्षितात् ।
जन्तोः पाण्डित्यपूर्वं हि चित्तसंस्कारपूर्वकम् ॥


2.18.37
अहं जगद् इति प्रौढो द्रष्टृदृश्यपिशाचकः ।
पिशाचो ऽर्कोदयेनेव स्वयं शाम्यत्य् अविघ्नतः ॥


2.18.38
भ्रमो जगद् अहं चेति स्थित एवोपशाम्यति ।
स्वप्नमोहः परिज्ञात इव नो रमयत्य् अलम् ॥


2.18.39
यथा सङ्कल्पनगरे पुंसो हर्षविषादिता ।
न बाधते तथैवान्तः परिज्ञाते जगद्भ्रमे ॥


2.18.40
चित्रसर्पः परिज्ञातो न सर्पभयदो यथा ।
दृश्यसर्पः परिज्ञातस् तथा न सुखदुःखदः ॥


2.18.41
परिज्ञानेन सर्पत्वं चित्रसर्पस्य नश्यति ।
यथा तथैव संसारस् स्थित एवोपशाम्यति ॥


2.18.42
सुमनःपल्लवामर्षे किञ्चिद् व्यतिकरो भवेत् ।
परमार्थपदप्राप्तौ न तु व्यतिकरो ऽस्ति नः ॥


2.18.43
गच्छत्य् अवयवस्पन्दस् सुमनःपत्रमर्दने ।
इह धीमात्रबोधस् तु नाङ्गावयवबोधनम् ॥


2.18.44
सुखासनोपविष्टेन यथासम्भवम् अश्नता ।
भोगजालं सदाचारविरुद्धेषु न तिष्ठता ॥


2.18.45
यथाक्षणं यथादेशं प्रविचारयता सुखम् ।
यथासम्भवसत्सङ्गम् इदं शास्त्रम् अथेतरत् ॥


2.18.46
आसाद्यते महाज्ञानबोधस् संसारशान्तिदः ।
स भूयो येन नायाति योनियन्त्रप्रपीडनम् ॥


2.18.47
एतावत्य् एव ये भूता भोगान् प्राप्य रसे स्थिताः ।
स्वमातृविष्ठाक्रिमयः कीर्तनीया न ते ऽधमाः ॥


2.18.48
शृणु तावद् इदानीं त्वं कथ्यमानम् इमं मया ।
राघव ज्ञानविस्तारं बुद्धिसारतरान्तरम् ॥


2.18.49
ययेदं श्रूयते शास्त्रं तां तु विस्तरतश् शृणु ।
विचार्यते यथार्थो ऽयं यया च परिभाषया ॥


2.18.50
येनेहाननुभूते ऽर्थे दृष्टेनार्थावबोधनम् ।
बोधोपकारफलदं तं दृष्टान्तं विदुर् बुधाः ॥


2.18.51
दृष्टान्तेन विना राम नापूर्वो ऽर्थो ऽवबुध्यते ।
यथा दीपं विना रात्रौ भाण्डोपस्करणं गृहे ॥


2.18.52
यैर् यैः काकुत्स्थ दृष्टान्तैस् त्वं मयेहावबोध्यसे ।
सर्वे सकारणास् ते हि प्राप्यं तु सद् अकारणम् ॥


2.18.53
उपमानोपमेयानां कार्यकारणतोदिता ।
वर्जयित्वा परं ब्रह्म सर्वेषाम् एव विद्यते ॥


2.18.54
ब्रह्मोपदेशदृष्टान्तो यस्य वेह हि कथ्यते ।
एकदेशसधर्मत्वं तत्रातः परिगृह्यते ॥


2.18.55
यो यो नामेह दृष्टान्तो ब्रह्मतत्त्वावबोधने ।
दीयते स स बोद्धव्यस् स्वप्नदृष्टजगद्गतः ॥


2.18.56
एवं सति निराकारे ब्रह्मण्य् आकारवान् कथम् ।
दृष्टान्त इति नोद्यन्ति मूर्खवैकल्पिकोक्तयः ॥


2.18.57
अन्या सिद्धविरुद्धादिदृग् दृष्टान्तप्रदूषणे ।
स्वप्नोपमत्वाज् जगतस् समुदेति न काचन ॥


2.18.58
अवस्तु पूर्वापरयोर् वर्तमानविचारितम् ।
यथा जाग्रत् तथा स्वप्नस् सिद्ध आबालम् अक्षतम् ॥


2.18.59
स्वप्नसङ्कल्पनध्यानवरशापौषधादिभिः ।
ये ऽर्थास् त इह दृष्टान्तास् तद्रूपत्वाज् जगत्स्थितेः ॥


2.18.60
मोक्षोपायकृता ग्रन्थकारेणान्ये ऽपि ये कृताः ।
ग्रन्थास् तेष्व् इयम् एवैका व्यवस्था बोध्यबोधने ॥


2.18.61
स्वप्नाभत्वं च जगतश् श्रुते शास्त्रे ऽवभोत्स्यते ।
शीघ्रं न पार्यते वक्तुं वाक् किल क्रमवर्तिनी ॥


2.18.62
स्वप्नसङ्कल्पसुध्याननगराद्युपमं जगत् ।
यतस् त एव दृष्टान्तास् तस्माद् भान्तीह नेतरे ॥


2.18.63
अकारणं कारणिना यद् बोधायोपमीयते ।
न तत्र सर्वसाधर्म्यं सम्भवत्य् उपमाभ्रमैः ॥


2.18.64
उपमेयस्योपमानाद् एकांशेन सधर्मता ।
अङ्गीकार्यावबोधाय धीमता निर्विवादिना ॥


2.18.65
अर्थावलोकने दीपाद् आभामात्राद् ऋते किल ।
न स्थालतैलवर्त्यादि किञ्चिद् एवोपयुज्यते ॥


2.18.66
एकदेशसधर्मत्वाद् उपमेयावबोधनम् ।
उपमानं करोत्य् अङ्ग दीपो ऽर्थं प्रभया यथा ॥


2.18.67
दृष्टान्तस्यांशमात्रेण बोध्यबोधोदये सति ।
उपादेयतया ग्राह्यो महावाक्यार्थनिश्चयः ॥


2.18.68
न कुतार्किकताम् एत्य नाशनीया प्रबुद्धता ।
अनुभूत्यपलापात्तैर् अपवित्रैर् विकल्पितैः ॥


2.18.69
विचारणाद् अनुभवकारि वाङ्मयप्रसङ्गताम् उपगतम् अस्मदादिषु ।
स्त्रियोक्तम् अप्य् अपरम् अथापि वैदिकं वचो वचःप्रलपनम् एव नागमः ॥


2.18.70
अस्माकम् अस्ति मतिर् अङ्ग तयेति सर्वशास्त्रैकवाक्यकरणं फलितं यतो ऽतः ।
प्रातीतिकार्थमयशास्त्रनिजाङ्गपुष्टात् संवेदनाद् इतरद् अस्ति न नः प्रमाणम् ॥

