2.12.1
वसिष्ठः:
परिपूर्णमना मान्यः प्रष्टुं जानासि राघव ।
वेत्सि चोक्तं च तेनाहं प्रवृत्तो वक्तुम् आदरात् ॥


2.12.2
रजस्तमोभ्यां रहितां शुद्धसत्त्वानुपातिनीम् ।
मतिम् आत्मनि संस्थाप्य ज्ञानं श्रोतुं स्थिरो भव ॥


2.12.3
विद्यते त्वयि सर्वैव पृच्छकस्य गुणावली ।
वक्तुर् गुणाली च मयि रत्नश्रीर् जलधौ यथा ॥


2.12.4
आत्तवान् असि वैराग्यं विवेकासङ्गजं मुने ।
चन्द्रकान्त इवार्द्रत्वं लग्नचन्द्रकरोत्करः ॥


2.12.5
चिरम् आ शैशवाद् एव तवाभ्यासो ऽस्ति सद्गुणैः ।
शुद्धैश् शुद्धस्य दीर्घैश् च पद्मस्येवातिसन्ततैः ॥


2.12.6
अतश् शृणु कथां वक्ष्ये त्वम् एवास्या हि भाजनम् ।
न हि चन्द्रं विना शुद्धा सविकासा कुमुद्वती ॥


2.12.7
ये केचन समारम्भा याश् च काश्चन दृष्टयः ।
ते च ताश् च पदे दृष्टे निश्शेषं यान्ति वै शमम् ॥


2.12.8
यदि विज्ञानविश्रान्तिर् न भवेद् भव्यचेतसः ।
तद् अस्यां संसृतौ साधुश् चिन्तां सोढुं सहेत कः ॥


2.12.9
परप्राप्त्या विलीयन्ते सर्वा मननवृत्तयः ।
कल्पान्तार्कगणासङ्गात् कुलशैलशिला इव ॥


2.12.10
दुस्सहा राम संसारविषावेशविषूचिका ।
योगगारुडमन्त्रेण पावनेन प्रशाम्यति ॥


2.12.11
स च योगस् सुजनेन सह शास्त्रार्थविचारात् ।
	परमार्थज्ञानमयो लभ्यते एव ।


2.12.12
अवश्यम् इह हि विचारे कृते सकलदुःखपरिक्षयो भवतीति मन्तव्यम् ।


2.12.13
नातो विचारदृष्टयो ऽवहेलया द्रष्टव्याः ।
	विचारवशतः पुरुषेण सकलम् इदम् आधिपञ्जरं सर्पेण त्वचम् इव परिपक्वां परित्यज्य विगतज्वरेण शीतलान्तःकरणेन विनोद इव जगद् अखिलम् आलोक्यते सम्यग्दर्शनवता ।


2.12.14
असम्यग्दर्शनवतो हि परं दुःखम् इदम् ।
	विषमो ह्य् अयम् अतितरां संसाररोगो भोगीव दशति ।
	असिर् इव च्छिनत्ति ।
	शर इव वेधयति ।
	रज्जुर् इव वेष्टयति ।
	पावक इव दहति ।
	रात्रिर् इवान्धयति ।
	अशङ्कितपरिपातितपरुषपाषाण इव विवशीकरोति ।
	हरति प्रज्ञाम् ।
	नाशयति स्थितिम् ।
	पातयति मोहान्धकूपे ।
	तृष्णया जर्जरीकरोति ।
	न तद् अस्ति किञ्चिद् दुःखं संसारी यन् नाप्नोति ।


2.12.15
दुरन्तेयं किल विषयविषमविषविषूचिका ।
	यदि न चिकित्स्यते तद् अतितरां नरकनगरनिकरफलानुबन्धिनी तत् तत् करोति ।
	यत्र शितासिशतपात उत्पलताडनम् ।
	अग्निदाहो हिमावसेको ।
	ऽङ्गविकर्तनं चन्दनचक्रकरचना ।
	घूर्णद्वातान्तः परिपेषो ऽङ्गपरिमालनम् ।
	अनवरतानलज्वालाविचलितचामरनाराचनिकरनिपातो निदाघविनोदनधारागृहशीकरवर्षणम् ।
	शिरश्छेदस् सुखनिद्रा ।
	मूकीकरणं पाटवमुद्रा महान् उपचयः ।


2.12.16
तद् एवंविधे कष्टचेष्टासहस्रदारुणे संसारचपलयन्त्रे ऽस्मिन् राघव नावहेला कर्तव्या ।
	अवश्यम् इदं हि विचारणीयम् ।


2.12.17
एवं चावबोद्धव्यम् यथा किलास्ति विचाराच् छ्रेयोऽवाप्तिर् इति ।


2.12.18
अन्यच् च रघुकुलेन्दो ।
	यदि नैते महान्तो मुनयो महर्षयश् च विप्राश् च राजानश् च ज्ञानकवचेनावगुण्ठितशरीरास् तत् कथम् अदुःखक्षमा अपि दुःखमयीं तमोवृत्तिपूर्वकं संसारकदर्थनाम् अनुभवन्तस् सततम् एव मुदितमनसस् तिष्ठन्ति ।


2.12.19
इह हि ।
विकौतुका विगतविकल्पविप्लवा यथा स्थिता हरिहरपद्मजादयः ।
नरोत्तमास् समधिगतात्मदीपकास् तथा स्थिता जगति विबुद्धबुद्धयः ॥


2.12.20
तथा च ।
परिक्षीणे मोहे गलति च घने ऽज्ञानजलदे परिज्ञाते तत्त्वे समधिगत आत्मन्य् अभिमते ।
विचार्यार्यैस् सार्धं गलितवपुषोर् वा सदसतोर् धिया दृष्टे तत्त्वे रमणम् अटनं जागतम् इदम् ॥


2.12.21
अन्यच् च राघव ।
प्रसन्ने चित्तत्त्वे हृदि सविभवे वल्गति परे समाभोगीभूतास्व् अखिलकलनादृष्टिषु पुरः ।
शमं यान्तीष्व् अन्तःकरणघटनास्व् आहितरसं धिया दृष्टे तत्त्वे रमणम् अटनं जागतम् इदम् ॥


2.12.22
अन्यच् च ।
रथस् स्फारो देहस् तुरगरचना चेन्द्रियगतिः परिस्पन्दो वाताद् अहम् अकलितानन्तविषमः ।
परो वार्वाग् देही जगति विहरामीत्य् अनघया धिया दृष्टे तत्त्वे रमणम् अटनं जागतम् इदम् ॥

