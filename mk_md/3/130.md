3.130.1
वसिष्ठः:
इति चित्तविलासेन चिरम् उत्प्रेक्षितैः प्रियैः ।
प्रणयैर् भार्गवस्यासीत् तुष्टये ससमागमः ॥


3.130.2
मन्दारदामाकुलया वैबुधासवमत्तया ।
तदा तेन तया सार्धं द्वितीयेनामलेन्दुना ॥


3.130.3
विहृतं मत्तहंसासु हेमपङ्कजिनीषु च ।
तटेष्व् अमरवाहिन्यास् सह किन्नरचारणैः ॥


3.130.4
पीतम् इन्दुदलस्यन्दि देवैस् सह रसायनम् ।
पारिजातलताजालनिलयेषु विलासिना ॥


3.130.5
चारुचैत्ररथोद्यानलतादोलासु लीलया ।
चिरं विलसितं व्यग्रैस् सह विद्याधरीगणैः ॥


3.130.6
नन्दनोपवनाभोगो मन्दरेणेव वारिधिः ।
भृशम् उल्लोलतां नीतः प्रमथैस् सह शाम्भवैः ॥


3.130.7
बालहेमलताजालजटिलासु दरीषु च ।
भ्रान्तम् उन्मत्तरागेण मैरवीष्व् अब्जिनीष्व् इव ॥


3.130.8
कैलासवनकुञ्जेषु तया सह विलासिना ।
हारेन्दुधवला रात्रिः क्षपिता गणगीतिभिः ॥


3.130.9
गन्धमादनशैलस्य विश्रम्योपरि सानुषु ।
सा तेन कनकाम्भोजैर् आपादम् अभिमण्डिता ॥


3.130.10
लोकालोकतटान्तेषु विचित्राश्चर्यहारिषु ।
क्रीडितं कृतहासेन राम तेन तया सह ॥


3.130.11
मन्दरान्तरकच्छेषु सार्धं हरिणशावकैः ।
अवसत् स समाष् षष्टिं कल्पितामरमन्दिरः ॥


3.130.12
क्षीरार्णवतटेष्व् अस्य वनितासहचारिणः ।
क्षीणं कृतयुगाद् अर्धं श्वेतद्वीपजनैस् सह ॥


3.130.13
गन्धर्वनगरोद्यानलीलाविरचनैर् असौ ।
सृष्टानन्तजगत्सृष्टेः कालस्यानुकृतिं गतः ॥


3.130.14
अथावसद् असौ शुक्रः पुरन्दरपुरे पुनः ।
सुखं चतुर्युगान्य् अष्टौ हरिणेक्षणया सह ॥


3.130.15
पुण्यक्षयानुसन्धानात् ततश् चावनिमण्डले ।
तयैव सह मानिन्या पपातापहृताकृतिः ॥


3.130.16
परालूनसमस्ताङ्गो हृतस्यन्दननन्दनः ।
चिन्तापरवशो ध्वस्तस् समितीवाहतो भटः ॥


3.130.17
पतितस्यावनौ तस्य चिन्तया सह दीर्घया ।
शरीरं शतधा यातं शिलापातीव निर्झरः ॥


3.130.18
संशीर्णयोर् देहकयोश् चित्ते ते वासनावृते ।
विचेरतुस् तयोर् व्योम्नि निर्नीडौ विहगौ यथा ॥


3.130.19
तत्राविविशतुश् चान्द्रं ते चित्ते रश्मिजालकम् ।
प्रालेयताम् उपेत्याशु शालिताम् अथ जग्मतुः ॥


3.130.20
शालींस् तान् भुक्तवान् पक्वान् दशार्णेषु द्विजोत्तमः ।
शौक्राञ् शुक्राङ्गनागर्भान् मालवेषु च भूपतिः ॥


3.130.21
अजायतोशनाः पूर्वं दशार्णेषु द्विजोत्तमात् ।
नृपाद् उत्तमसौभाग्यान् मालवेषु तदङ्गना ॥


3.130.22
स तत्र ववृधे बालस् सा तत्र ववृधे ऽङ्गना ।
तौ पूर्वदम्पती जातौ स्वर्भ्रष्टाव् इव भूतले ॥


3.130.23
अथ षोडशवर्षो ऽभूच् छुक्रस् सारङ्गनामभृत् ।
पितुर् गृहे यौवनवाञ् श्रीमान् विप्रकुमारकः ॥


3.130.24
मालानामसुरस्त्री सा कुमारी राजसद्मनि ।
भृङ्गेक्षणा गता वृद्धिं लता वरवने यथा ॥


3.130.25
राजपुत्री ततो माला पूजयाम् आस शङ्करम् ।
लभेयं प्राक्तनं सिद्धं पतिम् इत्य् अनिशं शुभा ॥


3.130.26
अथ मालवभूपस्य यज्ञे द्विजसभागतम् ।
माला ददर्श सारङ्गं पित्रा सह समागतम् ॥


3.130.27
तं दृष्ट्वा सानवद्याङ्गी प्राक्तनस्नेहभाविता ।
दृष्टचन्द्रेन्दुमणिवत् स्नेहस्विन्नाङ्गिका बभौ ॥


3.130.28
ततो यज्ञसभामध्ये दाशार्णद्विजदारकम् ।
भर्तृत्वे वरयाम् आस सा माला मालवात्मजा ॥


3.130.29
क्रमात् कृतविवाहाय तस्मै वार्धकजर्जरः ।
मालवेशो ऽखिलं राज्यं प्रतिपाद्य वनं ययौ ॥


3.130.30
स सारङ्गस् तया सार्धं तस्मिन् मालवमण्डले ।
चकारातिसुखी राज्यं शक्रवच् छरदां शतम् ॥


3.130.31
अथ कालेन महता चञ्चलत्वाच् च चेतसः ।
अप्रियत्वं मिथो यातौ दम्पती तौ विधेर् वशात् ॥


3.130.32
सारङ्गस् तु जराजीर्णः पातसज्जकलेवरः ।
दध्रे श्वसनशैथिल्याज् जीर्णपर्णसवर्णताम् ॥


3.130.33
जायाजनविरागेण वार्धकातिशयेन च ।
मरणं मन्दमन्देहो निरीहो ऽभिननन्द सः ॥


3.130.34
अथ नीरसराज्यस्य दुःखातिशयशंसिनः ।
अरण्य इव वेतालो मोहो ऽतिघनतां गतः ॥


3.130.35
मोहान्धकूपपतितं भोगासङ्गाद् अनारतम् ।
अविवेकिनम् अज्ञानम् असज्जनपरायणम् ॥


3.130.36
जहारैनं ततो मृत्युस् तृष्णाकवलिताशयम् ।
पतङ्गम् इव मण्डूकः कृताक्रन्दम् अकिञ्चनम् ॥


3.130.37
ततः कर्मफलं भुक्त्वा स्वं परत्र शुभाशुभम् ।
अङ्गेषु धीवरो जातस् स दुर्भाववशात् तदा ॥


3.130.38
तत्र धीवरकर्माणि कुर्वन् स शरदां शतम् ।
दुःखजर्जरचेतस्त्वाद् वैराग्यं समुपाययौ ॥


3.130.39
दुःखं संसार इत्य् एवं चिन्तयन् भास्करं ततः ।
सम्पतंस् तेन सञ्जातस् सूर्यवंशे महानृपः ॥


3.130.40
शुभभाववशात् सो ऽथ किञ्चिज् ज्ञानम् अवाप्तवान् ।
जज्ञे नृपतनुं त्यक्त्वा गुरुस् सर्वोपदेशकः ॥


3.130.41
मन्त्रसाधितसिद्धिर् हि सो ऽथ विद्याधरो ऽभवत् ।
कल्पम् एकं तु बुभुजे ततो वैद्याधरीं पुरीम् ॥


3.130.42
कल्पावसानसमयं नीत्वा पवनरूपया ।
तन्वा सृष्टौ प्रवृत्तायां भूयो जातो मुनेस् सुतः ॥


3.130.43
ततो मुनीनां सम्पर्कात् तपस्य् उग्रे व्यवस्थितः ।
अवसन् मेरुगहने मन्वन्तरम् अनिन्दितः ॥


3.130.44
तत्र तस्य समुत्पन्नो मृग्याः पुत्रो नराकृतिः ।
तत्स्नेहेन परं मोहं पुनर् अभ्याययौ क्षणात् ॥


3.130.45
पुत्रस्यास्य धनं मे ऽस्तु गुणाश् चायुश् च शाश्वतम् ।
इत्य् अनारतचिन्ताभिर् जहौ सत्याम् अवस्थितिम् ॥


3.130.46
धर्मचिन्तापरिभ्रंशात् पुत्रार्थं भोगचिन्तनात् ।
क्षीणायुषं तम् अहरन् मृत्युस् सर्प इवानिलम् ॥


3.130.47
भोगैकचिन्तया सार्धं स समुत्क्रान्तचेतनः ।
प्राप्य मद्रेशपुत्रत्वम् आसीन् मद्रमहीपतिः ॥


3.130.48
मद्रदेशे चिरं कृत्वा राज्यम् उच्छिन्नशात्रवः ।
जराम् अभ्याजगामात्र हिमाशनिर् इवाम्बुजम् ॥


3.130.49
मद्रराजतनुं तां तु तपोवासनया सह ।
तत्याज तेन जातो ऽसौ तपस्वी तापसात्मजः ॥


3.130.50
समङ्गाया महानद्यास् तटम् आसाद्य तापसः ।
तपस् तेपे महाबुद्धिस् स राम विगतज्वरः ॥


3.130.51
विविधजन्मदशाविवशाशयस् समनुसृत्य शरीरपरम्पराम् ।
सुखम् अतिष्ठद् असौ भृगुनन्दनो वरनदीसुतटे दृढवृक्षवत् ॥

