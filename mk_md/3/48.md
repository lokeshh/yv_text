3.48.1
वसिष्ठः:
प्राप्य राजा पुरः प्राप्तं सिन्धुम् उद्धुरकन्धरम् ।
मध्याह्नतपनाभेन कोपेन विततो ऽभवत् ॥


3.48.2
धनुर् आस्फालयाम् आस परिरावितदिङ्मुखम् ।
कल्पान्तपवनास्फोट इवामरगिरेस् तटम् ॥


3.48.3
विससर्जोर्जितो राजा प्रातर् अर्कः करान् इव ।
तूणीररजनीबद्धाश् शिलीमुखपरम्पराः ॥


3.48.4
एक एव विनिर्याति गुणात् तस्य शरो महान् ।
सहस्रं पतति व्योम्नि गच्छन् पतति लक्षशः ॥


3.48.5
सिन्धोर् अपि तथैवासीच् छक्तिर् लाघवम् एव च ।
रवेर् आननसाम्यं वै विष्णोर् धानुष्कता तयोः ॥


3.48.6
मुसुला नाम ते बाणा मुसुलाकृतयो ऽम्बरम् ।
छादयाम् आसुर् उन्नादाः कल्पान्तगिरयो यथा ॥


3.48.7
रेजुः कनकनाराचराजयो व्योम्नि तस्य ताः ।
शरव्याः कल्पवातार्ताः पतन्त्य इव तारकाः ॥


3.48.8
विदूरथाच् छरासारा अजस्रम् अभिनिर्ययुः ।
अब्धेर् इव पयःपूरास् सूर्याद् इव मरीचयः ॥


3.48.9
प्रचण्डपवनोद्धूतपुष्पाणीव महातरोः ।
अयःपिण्डाद् इवोत्तप्तताडिताः कणपङ्क्तयः ॥


3.48.10
धाराः पयोमुच इव शीकरा इव निर्झरात् ।
तत्पुराग्निमहादाहात् स्फुलिङ्गा इव भास्वराः ॥


3.48.11
तयोश् चटचटास्फोटं शृण्वन् कोदण्डयोर् द्वयोः ।
बलद्वयम् अभूत् प्रेक्षामूकं शान्त इवाम्बुधिः ॥


3.48.12
वहन्ति स्म शरापूरा गङ्गापूर इवाम्बरे ।
सिन्धोर् अभिमुखं यक्षघर्घरारवरंहसः ॥


3.48.13
कचत्कनकनाराचशरवर्षाण्य् अनारतम् ।
वहच्छवशवाशब्दं निर्ययुर् धनुर् अम्बुदात् ॥


3.48.14
बाणमन्दाकिनीपूरं व्रजन्तं सिन्धुपूरणे ।
वातायनात् तम् आलोक्य लीला तत्पुरवासिनी ॥


3.48.15
तेन बाणसमूहेन जयम् आशङ्क्य भर्तरि ।
उवाच वाक्यम् आनन्दविकसन्मुखपङ्कजा ॥


3.48.16
जय देवि जयत्य् एष नाथो ऽस्माकं विलोकय ।
किलानेन शरौघेन मेरुर् अप्य् एति चूर्णताम् ॥


3.48.17
तस्याम् एवं वदन्त्यां तु घनस्नेहरवाकुलम् ।
प्रेक्षणव्यग्रयोर् देव्योर् हसन्त्योर् मानुषं हृदा ॥


3.48.18
तच् छरार्णवम् आमत्तम् अपिबत् सिन्धुवाडवः ।
शरोष्मणाप्य् अगम्येन जह्नुर् मन्दाकिनीम् इव ॥


3.48.19
बाणवर्षेण सकलं सायकौघं घनं घनम् ।
भित्त्वा ततो ऽप्य् अधःकृत्वा चिक्षेप गगनार्णवे ॥


3.48.20
यथा दीपस्य शान्तस्य न परिज्ञायते गतिः ।
तस्य सायकसङ्घस्य न विज्ञाता तथा गतिः ॥


3.48.21
तं छित्त्वा सायकासारं स्वशराम्बुधरं घनम् ।
व्योम्नि प्रसारयाम् आस सरच्छवशवान्वितम् ॥


3.48.22
विदूरथस् तम् अप्य् आशु व्यधमत् सायकोत्तमैः ।
सामान्यजलदं मत्तकल्पान्तपवनो यथा ॥


3.48.23
कृतप्रतिकृतैर् एवं बाणवर्षैर् महीपती ।
व्यर्थीकृतैर् अनयतां प्रहारम् अविरामिणौ ॥


3.48.24
अथाददे मोहनास्त्रं सिन्धुर् गन्धर्वसौहृदात् ।
प्राप्तं तेन ययुर् लोका विना मोहं विदूरथम् ॥


3.48.25
न्यस्तशस्त्राम्बरा मूका विषण्णवदनेक्षणाः ।
मृता इवाभवन् योधाश् चित्रन्यस्ता इवाथवा ॥


3.48.26
यावद् विदूरथरथो मोहेनायाति मन्दताम् ।
तावद् विदूरथो राजा प्रबोधास्त्रम् उपादधे ॥


3.48.27
ततः प्रबोधम् आपन्ना प्रजा प्रातर् इवाब्जिनी ।
विदूरथे ऽभवत् सिन्धुः क्रुद्धोत्क इव राक्षसे ॥


3.48.28
नागास्त्रम् आदधे भीमं पाशबन्धनखेददम् ।
तेनाभवन् नभो व्याप्तं भोगिभिः पर्वतोपमैः ॥


3.48.29
सर्पैर् विवलिता भूमिर् मृणालैस् सरसी यथा ।
सम्पन्ना गिरयस् सर्वे कृष्णपन्नगकम्बलाः ॥


3.48.30
पदार्थास् सर्व एवेमे पिहिता अहिविग्रहैः ।
सपर्वतवनाभोगा ययौ विवशतां मही ॥


3.48.31
धूताङ्गारकणाकीर्णा विषवेगस्य शंसिनी ।
ववुर् उष्णोष्णनीहारा वातज्वलनरेणवः ॥


3.48.32
विदूरथो ऽथ सौपर्णम् आदधे ऽस्त्रं महास्त्रवित् ।
उदगुर् गरुडास् तेन सौवर्णा इव पर्वताः ॥


3.48.33
काञ्चनीकृतसर्वाशास् सर्वाशपरिपूरकाः ।
पक्षपर्वतसंरम्भजनितप्रलयानिलाः ॥


3.48.34
घोणाविवलनाकृष्टश्वसद्भुजगमण्डलाः ।
महाघरघरारावपूरिताम्भोदषण्डकाः ॥


3.48.35
भूपूरकं तु सर्पौघं स सुपर्णघनो ऽपिबत् ।
कृष्टं शलशलायन्तम् अगस्त्य इव वारिधिम् ॥


3.48.36
सर्पकम्बलनिर्मुक्तं भूमण्डलम् अराजत ।
विशालम् इव नीरन्ध्रम् इव निर्वारि राशि वा ॥


3.48.37
ततस् तद्गरुडानीकं क्वाप्य् अगच्छद् अदृश्यताम् ।
दीपौघ इव वातेन शरदीवाभ्रमण्डलम् ॥


3.48.38
वज्रभीत्येव पक्षाढ्यं पर्वतप्रकरं पुनः ।
स्वप्नदृष्टं जगद् इव सङ्कल्पपुरपूरवत् ॥


3.48.39
ततस् तमोऽस्त्रम् असृजत् सिन्धुर् अन्धान्धकारदम् ।
तेनान्धकारो ववृधे कृष्णाभ्रजठरोपमः ॥


3.48.40
रोदोरन्ध्रे प्रविसृत एकार्णव इवाभवत् ।
मत्स्या इवाभवञ् शैलास् ताराश् च मणयो ऽभवन् ॥


3.48.41
अन्धकारः प्रववृधे मषीपङ्कार्णवोपमः ।
कज्जलाचलसम्भारो धुतः कल्पान्तरैर् अपि ॥


3.48.42
अन्धकूपे निपतिता इवासन् सकलाः प्रजाः ।
कल्पान्त इव संशेमुर् व्यवहारा दिशां प्रति ॥


3.48.43
विदूरथो ऽथ मार्ताण्डम् अस्त्रं ब्रह्माण्डमण्डपे ।
ददाव् अस्त्रविदां श्रेष्ठः पुष्टमन्त्रविचेष्टितः ॥


3.48.44
अथोदितस् तमोऽम्भोधिम् अर्कागस्त्यो गभस्तिभिः ।
अपिबत् कृष्णम् अम्भोदं शरत्काल इवामलः ॥


3.48.45
अन्धकाराम्बरोन्मुक्ता विरेजुर् अमला दिशः ।
भूपतेः पुरतः कान्ता इव रम्यपयोधराः ॥


3.48.46
ययुः प्रकटताम् अन्तर् अखिला वनराजयः ।
लोभकज्जलजालेन मुक्ता इव सतां धियः ॥


3.48.47
अथ कोपाकुलस् सिन्धू राक्षसास्त्रं महाभयम् ।
क्षणाद् उदीरयाम् आस मन्त्रोदितशरात्मकम् ॥


3.48.48
उदगुर् भीषणा दिग्भ्यस् सरुषो वनराक्षसाः ।
पातालगजहूङ्कारक्षुब्धा इव महार्णवाः ॥


3.48.49
कपिलोर्ध्वजटाधूम्रास् स्फुटच्चटचटारवाः ।
अग्नयो लेलिहानोग्रजिह्वा अर्द्रेन्धना इव ॥


3.48.50
सावर्तवृत्तयो व्योम्नि भीमडक्कारटाङ्कृताः ।
अग्निदाहमहाधूमविपुला इव सोल्मुकाः ॥


3.48.51
दंष्ट्राबिसाङ्कुराक्रान्तमुखपङ्कजदेहकाः ।
उत्थिता लोमनिर्यातदुष्प्रज्वालजटा इव ॥


3.48.52
निगिरन्तः प्रधावन्तो गर्जन्तस् तर्जिताशयाः ।
जटोज्ज्वालितडित्पुञ्जजलदास् सजला इव ॥


3.48.53
एतस्मिन्न् अन्तरे तस्मिंल् लीलानाथो विदूरथः ।
नारायणास्त्रं प्रददौ दुष्टभूतनिवारणम् ॥


3.48.54
उदीर्यमाण एवास्मिन्न् अस्त्रराजे तु राजयः ।
राक्षसानां प्रशेमुस् ता अन्धकारा इवोदये ॥


3.48.55
प्रमृष्टराक्षसानीकम् अभवद् भुवनत्रयम् ।
शरदीव गताम्भोदं व्योम निर्मलम् आबभौ ॥


3.48.56
अथ सिन्धुर् मुमोचास्त्रम् आग्नेयं ज्वलिताम्बरम् ।
जज्वलुः ककुभस् तेन कल्पाग्निवलिता इव ॥


3.48.57
धूमाम्बुदभरच्छन्ना बभूवुस् सकला दिशः ।
गगनप्रोत्थपातालतिमिराकुलिता इव ॥


3.48.58
बभुः प्रज्वालिताकारा गिरयः काञ्चना इव ।
प्रफुल्लनवनीरन्ध्रचण्पकौघवना इव ॥


3.48.59
ययुर् व्योमाद्रिदिक्कुञ्जा ज्वालाजालजटालताम् ।
कुङ्कुमेनोत्सवे मृत्योस् समालब्धा इवासृजा ॥


3.48.60
ज्वलिता जनतान्तैकशङ्किनासन्नभस्स्पृशा ।
सहस्राकृतिनोर् वेणवलिता इव सागराः ॥


3.48.61
जित्वा रिपुं पुनर् असौ यथा प्रहरते तथा ।
वारुणं विससर्जास्त्रं पूजयित्वा विदूरथः ॥


3.48.62
आययुस् सलिलापूरास् तमःपूरा इवाभितः ।
अधस्ताद् ऊर्ध्वतो दिग्भ्यो द्रवरूपा इवाद्रयः ॥


3.48.63
भागा इव शरद्व्योम्नो द्रुतपाता इवाम्बुदाः ।
महार्णवा इवोर्ध्वस्थाः कुलशैलशिला इव ॥


3.48.64
तमालौघा इवोड्डीनास् सञ्चिता इव रात्रयः ।
कज्जलौघा इवोद्धूता लोकालोक इवोत्तटः ॥


3.48.65
रसातलगुहाभोगा इव व्योमदिदृक्षवः ।
महाघुरघुरारावरंहोबृंहितमूर्तयः ॥


3.48.66
तापाग्निसन्ततिलतां सा चचामाम्बुसंहतिः ।
भुवनव्यापिनी सन्ध्याम् आशु कृष्णेव यामिनी ॥


3.48.67
ताम् अग्निसन्ततिं पीत्वा पूरयाम् आस भूतलम् ।
जलश्रीस् सन्ततं देहं निर्द्रवव्यक्तिम् ईयुषी ॥


3.48.68
एवंविधान् अस्त्रमोहान् विरुद्धान् एव नेतरे ।
मिथो मायामयान् अग्रे पश्यन्त्य् अनुभवन्ति च ॥


3.48.69
हेतिभारवहास् सिन्धोश् चक्ररक्षास् ततो ऽम्भसा ।
तृणानीव गताः प्रोह्य रथश् चास्याभवत् प्लुतः ॥


3.48.70
एतस्मिन्न् अन्तरे सिन्धुर् अस्त्रं सस्मार शोषणम् ।
आपत्त्राणकरं देवं ददौ च शररूपिणम् ॥


3.48.71
शशामाम्बुमयी माया तेन यामेव भास्वता ।
ये मृतास् ते मृता एव बभूवुश् शोषिता भुवः ॥


3.48.72
अथ मूर्खरुषा तुल्यतापस् सन्तापयन् प्रजाः ।
जजृम्भे जर्जराजीर्णवनविस्तारकर्कशः ॥


3.48.73
कचत्कनकनिष्ष्यन्दसुन्दराङ्गच्छविर् दिशाम् ।
आसीद् राजवरस्त्रीणाम् इवाङ्गोपाङ्गसङ्गिनी ॥


3.48.74
तेन घर्ममयीं मूर्छाम् आजग्मुस् तद्विरोधिनः ।
ग्रीष्मदावानलोत्तप्ता मृदवः पल्लवा इव ॥


3.48.75
विदूरथो रणद्दीर्घतारक्रेङ्कारमानसम् ।
कोदण्डं कुण्डलीकृत्य पर्जन्यास्त्रम् अथादधे ॥


3.48.76
उदगुः पङ्क्तयो ऽब्दानां यामिन्य इव सञ्चिताः ।
तमालविपिनोड्डीनसंरम्भारम्भमन्थराः ॥


3.48.77
वासनावारिपूरेण गर्जनोद्दामसञ्चराः ।
मिहिकामन्थराशेषककुब्मण्डलकुण्डलाः ॥


3.48.78
ववुर् आवलितासारा मेघाडम्बरभेदिनः ।
कीर्णशीकरनीहारहारोदारास् समीरणाः ॥


3.48.79
प्रस्फुरुस् त्रस्तसौवर्णसर्पापसरणोपमाः ।
विद्युतो दिवि दैत्यस्त्रीकटाक्षवलना इव ॥


3.48.80
जुघूर्णुर् गर्जनोच्छूनप्रतिश्रुद्घनकन्दराः ।
दिशश् चलितमातङ्गसिंहर्क्षवनघर्घराः ॥


3.48.81
महामुसुलधाराभिः पेतुर् आसारवृष्टयः ।
कष्टटाङ्कारकठिनाः कृतान्तस्येव दृष्टयः ॥


3.48.82
उदभूत् प्रथमं बाष्प उष्णोष्णो ऽद्रिनिभो भुवः ।
पातालाद् अभ्रवृन्दानां युद्धायेवाभ्रविभ्रमाः ॥


3.48.83
ततो निमेषमात्रेण प्रशेमुर् मृगतृष्णिकाः ।
परबोधरसापूरैर् यथा संसारवासनाः ॥


3.48.84
आसीत् पङ्काङ्कम् अखिलं भूमण्डलम् असञ्चरम् ।
पूरितः पूर्णधाराभिस् सिन्धुस् सिन्धुम् इवाम्बुना ॥


3.48.85
वायव्यम् अस्त्रम् असृजद् घूर्णिताकाशकोटरम् ।
कल्पान्तनृत्तसंपन्नरणद्भैरवभीषणम् ॥


3.48.86
ववुर् अशनिनिपातपिण्डिताङ्गा दलितशिलाशकलाः ककुम्मुखेषु ।
प्रलयसमयसूचका भटानां कृतकटुटाङ्कृतटङ्किनस् समीराः ॥

