3.93.1
वसिष्ठः:
इति मे भगवता पूर्वम् उक्तम् । तद् एतद् अद्य तुभ्यं कथितम् ।
	तस्माद् अस्माद् अनाख्याद् ब्रह्मणस् सर्वगतात् पूर्वं मनाङ् मननम् उत्पद्यते ।
	स्वयम् एव तद् घनतां प्राप्य मनस् सम्पद्यते ।
	तन् मनस् तन्मात्रकल्पनपूर्वकं सन्निवेशं भावयति ।
	ततस् तैजसः पुरुषस् सम्पद्यते । 


3.93.2
तस्मात् सर्वपदार्थानां त्रैलोक्योदरवर्तिनाम् ।
उत्पत्तिर् ब्रह्मणो राम तरङ्गानाम् इवार्णवात् ॥


3.93.3
एवम् उत्पन्ने जगति या ब्रह्मणश् चिन् मननरूपिणी साहङ्कारं परिकल्प्य ब्रह्मताम् एति ।
	यास् त्व् अन्याश् चिच्छक्तयस् सर्वशक्तिभिर् अभिन्ना एव भिन्नाः कल्प्यन्त इव जगति स्फारतां नीते पितामहरूपेण मनसा समुल्लसन्ति ।
	त एते सहस्रशो विपरिवर्तमाना जीवा उच्यन्ते ।
	ते ऽभ्युत्थिता एव चिन्नभसो नभसि तन्मात्रैर् आवलिता गगनपवनान्तर्वर्तिनश् चतुर्दशविधाया भूतजातेर् मध्याद् यस्या अभ्याशे तिष्ठति तस्या एव प्राणशक्तिद्वारेण प्रविश्य शरीरं स्थावरं जङ्गमं वा बीजतां गच्छन्ति ।
	तदनु योनितो जगति जायन्ते तदनु काकतालीयोत्पन्नवासनाप्रवाहानुरूपकर्मफलभागिनो भवन्ति ।
	ततः कर्मफलरज्जुभिर् वासनावलिताभिर् बद्ध शरीरा भ्रमन्तः पतन्ति प्रोत्पतन्ति च ।
	इत्थं चैता भूतजातयः ।


3.93.4
काश्चिज् जन्मसहस्राढ्याः पतन्ति वनपर्णवत् ।
कर्मवात्या परिभ्रान्ता लुठन्ति गिरिकुक्षिषु ॥


3.93.5
अप्रमेयभवाः काश्चित् सन्तताज्ञानमोहिताः ।
चिरजाता भ्रमन्तीह बहुकल्पशतान्य् अपि ॥


3.93.6
काश्चित् कतिपयातीतमनोरमभवान्तराः ।
विहरन्ति जगत्य् अस्मिञ् शुभकर्मपरायणाः ॥


3.93.7
काश्चिद् विज्ञातविज्ञानाः परम् एव पदं गताः ।
वातोद्धूताः पयोमध्यं सामुद्रा इव बिन्दवः ॥


3.93.8
उत्पत्तिस् सर्वबीजानाम् इति हि ब्रह्मणः पदात् ।
आविर्भावतिरोभावभङ्गुरा भवरागिणी ॥


3.93.9
वासना विषवैषम्यवैधुर्यज्वरधारिणी ।
अनन्तसङ्कटानर्थकार्यसङ्करकारिणी ॥


3.93.10
नानादिग्देशकालान्तशैलकन्दरचारिणी ।
रचितोत्तमवैचित्र्या विहितावर्तसम्भ्रमा ॥


3.93.11
एषा जगज्जङ्गलजीर्णवल्ली सम्यक्समालोककुठारकृत्ता ।
विलीनविक्षुब्धमनश्शरीरा भूयो न संरोहति रामभद्र ॥

