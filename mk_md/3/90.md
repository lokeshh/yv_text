3.90.1
भानुः:
अथेन्द्रेणैवम् उक्तो ऽसौ राजा राजीवलोचनः ।
मुनिं भरतनामानं पार्श्वसंस्थम् उवाच ह ॥


3.90.2
राजा:
भगवन् सर्वधर्मज्ञ पश्यस्य् अस्य दुरात्मनः ।
भृशम् अद्य मुखे स्फारं धार्ष्ट्यं मद्दारहारिणः ॥


3.90.3
पापानुरूपम् अप्य् अस्य शापं देहि महामुने ।
यद् अवध्यवधात् पापं वधत्यागात् तद् एव हि ॥


3.90.4
इत्य् उक्तो राजसिंहेन भरतो मुनिसत्तमः ।
यथावत् प्रविचार्याशु पापं तस्य दुरात्मनः ॥


3.90.5
सहानया दुष्कृतिन्या भर्तृद्रोहाभिभूतया ।
विनाशं व्रज दुर्बुद्धे इति शापं विसृष्टवान् ॥


3.90.6
भानुः:
ततस् तौ स्नेहसम्बद्धमनस्काव् एव शापतः ।
पतितौ भूतले वृक्षविच्युताव् इव पल्लवौ ॥


3.90.7
अथ व्यसनसंसक्तौ मृगयोनिम् उपागतौ ।
ततो द्वाव् अपि संसक्तौ भूयो जातौ विहङ्गमौ ॥


3.90.8
अद्यास्माकं विभो सर्गे मिथस्सम्बद्धभावनौ ।
तपःपरौ महापुण्यौ जातौ ब्राह्मणदम्पती ॥


3.90.9
भारतो हि तयोश् शापस् स समर्थो बभूव ह ।
शरीरमात्राक्रमणे न मनोनिग्रहे प्रभो ॥


3.90.10
ताव् अद्यावधितेनैव देहसंस्कारहेतुना ।
यत्र यत्रोपजायेते भवतस् तत्र दम्पती ॥


3.90.11
अकृत्रिमप्रेमरसानुविद्धं स्नेहं तयोस् तं प्रसमीक्ष्य कान्तम् ।
वृक्षा अपि स्नेहरसानुविद्धाश् शृङ्गारचेष्टाकुलिता भवति ॥

