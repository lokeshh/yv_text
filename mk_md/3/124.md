3.124.1
वसिष्ठः:
अथैतदभ्युपगमे वच्मि वेद्यविदां वर ।
समस्तकलनातीते महाचिद्व्योम्नि निर्मले ॥


3.124.2
जगदाद्यङ्कुरस् तत्र यद्य् अस्ति तद् असौ तदा ।
कैर् इवोदेति कथय कारणैस् सहकारिभिः ॥


3.124.3
सहकारिकारणानाम् अभावे वाङ्कुरोद्गतिः ।
वन्ध्याकन्या च दृष्टेह न कदाचन केनचित् ॥


3.124.4
सहकारिकारणानाम् अभावे यच् च वोदितम् ।
मूलकारणम् एवात्मा तत् स्वभावे स्थितं तथा ॥


3.124.5
सर्गादौ सर्गरूपेण ब्रह्मैवात्मनि तिष्ठति ।
यथास्थितम् अनाकारं क्व जन्यजनकक्रमः ॥


3.124.6
अथ पृथ्व्यादयो ऽन्ये वा कुतो ऽप्य् आगत्य कुर्वते ।
सहकारिकारणत्वं तत् पूर्वैवात्र दूषणा ॥


3.124.7
तस्मात् परे जगच् छान्तम् आस्ते तत् सहकारणैः ।
विना प्रसरतीत्य् उक्तिर् बालस्य न विपश्चितः ॥


3.124.8
तस्माद् राम जगन् नासीन् न चास्ति न भविष्यति ।
चेतनाकाशम् एवाच्छं कचतीत्थम् इवात्मनि ॥


3.124.9
अत्यन्ताभाव एवास्य जगतो विद्यते यदा ।
तदा ब्रह्मेदम् अखिलम् इति सद् राम नान्यथा ॥


3.124.10
पूर्वप्रध्वंसनान्योऽन्याभावैर् यद् उपशाम्यति ।
अशान्तम् एव तच् चित्ते न शाम्यत्य् एव तद् यतः ॥


3.124.11
अत्यन्ताभावम् एवातो जगद्दृश्यस्य सर्वथा ।
वर्जयित्वेतरा युक्तिर् नास्त्य् एवानर्थसङ्क्षये ॥


3.124.12
चिदाकाशस्य बोधो ऽयं जगदादीति यत् स्थितम् ।
अयं सो ऽहम् इदं रूपालोकचित्तकलाद्य् अपि ॥


3.124.13
इदम् अर्कादि पृथ्व्यादि तथेदं वत्सरादि च ।
अयं कल्पः क्षणश् चायम् इमे मरणजन्मनी ॥


3.124.14
अयं कल्पान्तसंरम्भो महाकल्पान्त एष सः ।
अयं स सर्गप्रारम्भो भावाभावक्रमस् त्व् असौ ॥


3.124.15
लक्षाणीमानि कल्पानाम् इमा ब्रह्माण्डकोटयः ।
इमे ब्रह्मेन्द्रनिचया इमा विष्ण्वादिशक्तयः ॥


3.124.16
एते चेमे परिणता इमे भूय उपागताः ।
इमानि धिष्ण्यजालानि देशकालकला इमाः ॥


3.124.17
महाचित्परमाकाशम् अनावृत्तम् अनन्तकम् ।
यथा पूर्वं स्थितं शान्तम् इत्य् एवं कचति स्वयम् ॥


3.124.18
परमाणुसहस्रांशभास एता महाचितेः ।
स्वभावभूता एवान्तस्स्थिता नायान्ति यान्ति नो ॥


3.124.19
स्वयम् अन्तश् चमत्कारो यस् समुद्गीर्यते चिता ।
तत् सर्गभानं भातीदं भारूपं न च भित्तिमत् ॥


3.124.20
नोद्यन्ति न च नश्यन्ति नायान्ति न च यान्ति च ।
महाशिलान्तर्लेखानां सन्निवेश इवाचलाः ॥


3.124.21
इमे सर्गाः प्रस्फुरन्ति स्वतस् स्वात्मनि निर्मले ।
नभसीव नभोभागा निराकारा निराकृतौ ॥


3.124.22
द्रवत्वानीव तोयस्य स्पन्दा इव सदागतेः ।
आवर्ता इव वाम्भोधेर् गुणिनो वाथवा गुणाः ॥


3.124.23
विज्ञानघन एवैकम् इदम् इत्थम् अवस्थितम् ।
सोदयास्तमयारम्भम् अनन्तं शान्तम् आततम् ॥


3.124.24
सहकार्यादिहेतूनाम् अभावे शून्यता जगत् ।
स्वयम्भूर् जायते चेति किलोन्मत्तकफूत्कृतम् ॥


3.124.25
प्रशान्तसर्वार्थकलाकलङ्को निरस्तनिश्शेषविकल्पतल्पः ।
चिराय विद्रावितदीर्घनिद्रो भवाभयो भूषितभूः प्रबुद्धः ॥

