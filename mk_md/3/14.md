3.14.1
वसिष्ठः:
इत्थं जगदहन्तादि दृश्यजातं न किञ्चन ।
अजातत्वाच् च नास्त्य् एव यच् चास्ति परम् एव तत् ॥


3.14.2
परमाकाश एवासौ जीवतां चेतति स्वयम् ।
निस्स्पन्दाम्भोधिजठरे सलिलं स्पन्दताम् इव ॥


3.14.3
आकाशरूपम् अजहद् एव वेत्तीव दृश्यताम् ।
स्वप्नसङ्कल्पशैलादाव् इव चिद्वृत्तिर् आन्तरी ॥


3.14.4
पृथ्व्यादिरहितो देहो यो विराडात्मनो महान् ।
आतिवाहिक एवासौ चिन्मात्राच्छनभोमयः ॥


3.14.5
अक्षयस्वप्नशैलाभस् स्थिरस्वप्नपुरोपमः ।
चित्रकृत्स्थितचित्तस्थचित्रसैन्यसमाकृतिः ॥


3.14.6
अनिखातमहास्तम्भपुत्रिकौघसमोपमः ।
ब्रह्माकाशे ऽनिखातात्मा स्वस्तम्भे सालभञ्जिका ॥


3.14.7
आद्यः प्रजापतिः पूर्वं स्वयम्भूर् इति विश्रुतः ।
प्राक्तनानां स्वकार्याणाम् अभावाद् अपकारणः ॥


3.14.8
महाप्रलयपर्यन्तेष्व् आद्याः किल पितामहाः ।
मुच्यन्ते सर्व एवातः प्राक्तनं कर्म तेषु किम् ॥


3.14.9
मोक्तव्य एव कुड्यात्मा दृश्यो ऽदृश्यश् च संस्थितः ।
न च दृश्यं न च द्रष्टा न स्रष्टा सर्वम् एव च ॥


3.14.10
प्रतिच्छन्दः पदार्थानां सर्वेषाम् एष एव सः ।
अस्माद् उदेति जीवाली दीपाली दीपकाद् इव ॥


3.14.11
सङ्कल्प एव सङ्कल्पात् किलैति क्ष्मादिवर्जितः ।
क्ष्मादिमान् इव निष्कुड्यस् स्वप्नात् स्वप्नान्तरं यथा ॥


3.14.12
अस्माद् एव प्रतिच्छन्दाज् जीवास् सम्प्रसरन्त्य् अमी ।
सहकारिकारणानाम् अभावाच् च स एव ते ॥


3.14.13
सहकारिकारणानाम् अभावे कार्यकारणम् ।
एकम् एतद् अतो नान्यः परस्मात् सर्गविभ्रमः ॥


3.14.14
ब्रह्मैवाद्यो विराडात्मा विराडात्मैव सर्गता ।
जीवाकाशस् स एवेत्थं स्थितः पृथ्व्याद्य् असद् यतः ॥


3.14.15
रामः:
किं स्यात् परिमितो जीवराशिर् आहो अनन्तकः ।
आहोस्विद् अस्त्य् अनन्तात्मा जीवपिण्डो ऽचलोपमः ॥


3.14.16
धाराः पयोमुच इव शीकरा इव वारिधेः ।
कणास् तप्तायस इव कस्मान् निर्यान्ति जीवकाः ॥


3.14.17
इति मे भगवन् ब्रूहि जीवजालविनिर्णयम् ।
ज्ञातम् एतन् मया प्रायस् तद् एव प्रकटीकुरु ॥


3.14.18
वसिष्ठः:
एक एव न जीवो ऽस्ति राशीनां सम्भवः कुतः ।
शशशृङ्गं समुड्डीय प्रयातीतीव ते वचः ॥


3.14.19
न जीवो ऽस्ति न जीवानां राशयस् सन्ति राघव ।
न चैकः पर्वतप्रख्यो जीवपिण्डो ऽस्ति कश्चन ॥


3.14.20
जीवशब्दार्थकलनास् समस्तकलनान्विताः ।
न च काश्चन सन्तीति निश्चयो ऽस्तु तवाचलः ॥


3.14.21
शुद्धं चिन्मात्रम् अमलं ब्रह्मास्तीह हि सर्वतः ।
तद् यथा सर्वशक्तित्वाद् विन्दते यां स्वयं कलाम् ॥


3.14.22
चिन्मात्रानुक्रमेणैव सम्प्रफुल्तां लताम् इव ।
ननु मूर्ताम् अमूर्तां वा ताम् एवाशु प्रपश्यति ॥


3.14.23
जीवो बुद्धिः क्रियास्पन्दो मनो द्वित्वैक्यम् इत्य् अपि ।
स्वसत्तां प्रकचन्तीं तां नियोजयति वेदने ॥


3.14.24
साबुद्धैवं भवत्य् एव भवेद् ब्रह्मैव बोधतः ।
अबोधः प्रेक्षया याति नाशं न तु स बुध्यते ॥


3.14.25
यथान्धकारो दीपेन प्रेक्ष्यमाणः प्रणश्यति ।
न चास्य ज्ञायते तत्त्वम् अबोधस्यैवम् एव हि ॥


3.14.26
एवं ब्रह्मैव जीवात्मा निर्विभागो निरन्तरः ।
सर्वशक्तिर् अनाद्यन्तं महाचित्साररूपधृत् ॥


3.14.27
सर्वानन्ततया त्व् अस्य न काचिद् भेदकल्पना ।
विद्यते या हि कलना सा तद् एवानुभूतितः ॥


3.14.28
रामः:
एवम् एतत् कथं ब्रह्मन्न् एकजीवेच्छयाखिलाः ।
जगज्जीवा न युज्यन्ते महाजीवैकतावशात् ॥


3.14.29
वसिष्ठः:
महाजीवात्म तद् ब्रह्म सर्वशक्तिमयात्मकम् ।
स्थितं यथेच्छम् एवेह निर्विभागं निरन्तरम् ॥


3.14.30
यद् एवेच्छति तत् तस्य भवत्य् आशु महात्मनः ।
पूर्वं तु नश्यतीच्छा चेद् अतो द्वित्वम् उदेति तत् ॥


3.14.31
पश्चाद् द्वित्वविभक्तानां स्वशक्तीनां प्रकल्पितः ।
अनेनेत्थं हि भवतीत्य् एवं तेन क्रियाक्रमः ॥


3.14.32
शक्त्याद्यया तया ब्राह्म्या नियमो यः प्रकल्पितः ।
तं विना नोदयो ऽन्यासां प्रधानेच्छैव रोहति ॥


3.14.33
यस्या जीवाभिधानायाश् शक्त्या येच्छा फलत्य् असौ ।
प्रधानशक्तिनियमानुष्ठानेन विना तु न ॥


3.14.34
प्रधानशक्तिनियमस् सुप्रतिष्ठो भवेन् न चेत् ।
तत् फलं शक्त्यशक्तित्वान् नेहितानां क्वचिद् भवेत् ॥


3.14.35
एवं ब्रह्म महाजीवो विद्यते ऽन्तादिवर्जितः ।
जीवत् कोटिमहाकोटीभवत्य् अथ न किञ्चन ॥


3.14.36
चेत्यसंवेदनाज् जीवो भवत्य् आयाति संसृतिम् ।
तदसंवेदनाद् रूपं शमम् आयाति संसृतेः ॥


3.14.37
एवं कनिष्ठजीवानां ज्येष्ठजीवक्रियाक्रमैः ।
समुदेत्य् आद्यजीवत्वं ताम्राणाम् इव हेमता ॥


3.14.38
अत्रानन्ते पराकाशे इत्थम् एष गणो ऽप्य् असन् ।
खात्मैव सन्न् इवोदेति चिच्चमत्करणात्मकः ॥


3.14.39
स्वयम् एव चमत्कारो यस् समागम्यते चिता ।
भविष्यन्नामदेहादि तद् अहम्भावनं विदुः ॥


3.14.40
चितो यस् स्याच् चिदालोकस् तन्मयत्वाद् अनन्तकः ।
स एष भुवनाभोग इति तस्याः प्रबिम्बति ॥


3.14.41
परिणामविकारादिशब्दैस् सैव चिद् अव्यया ।
तादृग्रूप्याद् अभेद्यापि स्वशक्त्यैव विबुध्यते ॥


3.14.42
अविच्छिन्नविलासात्म स्वतो यत् स्वदनं चितः ।
अचेत्यस्य प्रकाशस्य जगद् इत्य् एव तत् स्थितम् ॥


3.14.43
आकाशाद् अपि सूक्ष्मैषा या शक्तिर् वितता चितः ।
सा स्वभावत एवैनाम् अहन्तां परिपश्यति ॥


3.14.44
आत्मन्य् आत्मात्मनैवास्या यत् प्रस्फुरति वारिवत् ।
जगदन्तम् अहन्ताणुं तद् एवासौ प्रपश्यति ॥


3.14.45
चमत्कारकरी चारु यच् चमत्कुरुते चितिः ।
इयं स्वात्मनि तस्यैव जगन्नाम ततं कृतम् ॥


3.14.46
चितश् चित्त्वम् अहङ्कारस् सैव राघव कल्पना ।
तन्मात्रादि चिद् एवातो द्वित्वैकत्वे क्व संस्थिते ॥


3.14.47
जीवहेताव् असन्त्यागे त्वं चाहं चेति सन्त्यज ।
शेषं सदसतोर् मध्ये भवेत्य् अर्थात्मको भवेत् ॥


3.14.48
चिता यथादौ कलिता स्वसत्ता सा तथोदिता ।
अभिन्ना दृश्यते व्योम्नस् सत्तासत्ते ऽथ वेद्म्य् अहम् ॥


3.14.49
चित्खं खं जगदीहाः खं खम् अब्धिविबुधाचलाः ।
खाकारचिच्चमत्काररूपत्वान् नान्यद् अस्ति हि ॥


3.14.50
यो यद्विलासस् तस्मात् स न कदाचन भिद्यते ।
अपि सावयवात् तत्त्वात् कैवानवयवे कथा ॥


3.14.51
चितेर् नित्यम् अचेत्यायाश् चिन् नास्त्य् अवितताकृतेः ।
यद् रूपं जगतो रूपं तत् तत्स्फुरणरूपिणः ॥


3.14.52
मनो बुद्धिर् अहङ्कारो भूतानि गिरयो दिशः ।
इति पर्यायरचना चितस् तत्त्वाज् जगत्स्थितेः ॥


3.14.53
चितश् चित्त्वं जगद् विद्धि नाजगच् चित्त्वम् अस्ति हि ।
अजगत्त्वाद् अचिच् चित् स्याद् भावाभेदाज् जगत् कुतः ॥


3.14.54
चितेर् मरिचबीजस्य निजा यान्तश् चमत्कृतिः ।
सैवैषा जीवतन्मात्रमात्रं जगद् इति स्थिता ॥


3.14.55
चित्त्वात् स्वशक्तिकचनं यद् अहम्भावनं चितेः ।
जीवस् स्पन्दात्मकर्मात्मा भविष्यदभिधो ह्य् असौ ॥


3.14.56
यच् चिच् चित्त्वेन कलनं स्वसम्पाद्याभिधार्थदिक् ।
व्यवच्छेदविकारैस् तद् भिद्यते ऽतो न विद्यते ॥


3.14.57
चित्स्पन्दरूपिणोर् अस्ति न भेदः कर्तृकर्मणोः ।
स्पन्दमात्रं भवेत् कर्म स एव पुरुषस् स्मृतः ॥


3.14.58
जीवश् चित्त्वे परिस्पन्दः पुंसां चित्तं स एव च ।
मनस् त्व् इन्द्रियरूपं सन् नानानानैव गच्छति ॥


3.14.59
शान्ताशेषविशेषं हि चित्प्रकाशच्छटा जगत् ।
कार्यकारणतादित्वं तस्माद् अन्यन् न विद्यते ॥


3.14.60
अच्छेद्यो ऽहम् अदाह्यो ऽहम् अक्लेद्यो ऽशोष्य एव च ।
नित्यस् सततगस् स्थाणुर् अचलो ऽहम् इति स्थितम् ॥


3.14.61
विवदन्ते यथा ह्य् अत्र विवदन्तु तथा भ्रमैः ।
भ्रमन्तो न वयं त्व् एते जाता विगतविभ्रमाः ॥


3.14.62
दृश्ये मूर्ते ऽज्ञसंरूढे विकारादि पृथग् भवेत् ।
नामूर्ते तज्ज्ञकचिते चित्खे सदसदात्मनि ॥


3.14.63
चित्तरुश् चेत्यरसतश् शक्तीः कालादिनामिकाः ।
तनोत्य् आकाशविशदाश् चिन्मधुश्रीस् स्वमञ्जरीः ॥


3.14.64
स्वयं विचित्रं स्फुरति चित्कर्मुकम् अनाहतम् ।
स्वयं विचित्रं कचति चिद्रत्नम् अपकारणम् ॥


3.14.65
स्वयं विलक्षणस्पन्दश् चिद्वायुर् अजडात्मकः ।
स्वयं विचित्रवलनं चिद्वारि न निखातगम् ॥


3.14.66
स्वयं विचित्रधातूच्चैश् चिच्छृङ्गम् अपनिर्मितम् ।
स्वयं चित्ररसोल्लासा चिज्ज्योत्स्ना सततोदिता ॥


3.14.67
स्वयं सदैव प्रकटश् चिदालोको ऽमलात्मकः ।
स्वयम् अस्तङ्गतेवाज्ञे ज्ञे ज्ञानाद् उदिता चितिः ॥


3.14.68
स्वयं जडेषु जाड्येन पदं सौषुप्तम् आगता ।
स्वयं स्पन्दि तथास्पन्दि चित्त्वाच् चितिमहानभः ॥


3.14.69
चित्प्रकाशप्रकाशो हि जगद् अस्ति च नास्ति च ।
चिदाकाशैकशून्यत्वं जगद् अस्ति च नास्ति च ॥


3.14.70
चिदालोकमहारूपं जगद् अस्ति च नास्ति च ।
चिन्मारुतघनस्पन्दो जगद् अस्ति न चास्ति च ॥


3.14.71
चिद्घनध्वान्तकृष्णत्वं जगद् अस्ति च नास्ति च ।
चिदर्कालोकदिवसो जगद् अस्ति न चास्ति च ॥


3.14.72
चित्कज्जलरजश्शैलपरमाणुर् जगद्भ्रमः ।
चिदग्न्यौष्ण्यं जगल्लेखा जगच् चिच्छङ्खशुक्लता ॥


3.14.73
जगच् चिच्छैलजठरं चिज्जलद्रवता जगत् ।
जगच् चिदिक्षुमाधुर्यं चित्क्षीरस्निग्धता जगत् ॥


3.14.74
जगच् चिद्धिमशीतत्वं चिज्ज्वालाज्वलनं जगत् ।
जगच् चित्सर्पिषि स्नेहो वीचिश् चित्सरितो जगत् ॥


3.14.75
जगच् चित्क्षौद्रमाधुर्यं जगच् चित्कनकाङ्गदम् ।
जगच् चित्पुष्पसौगन्ध्यं चिल्लताग्रफलं जगत् ॥


3.14.76
चित्सत्तैव जगत्सत्ता जगत्सत्तैव चिद्वपुः ।
अत्र भेदविकारादि न खे मलम् इव स्थितम् ॥


3.14.77
इतीदं सन्मयत्वेन सद् असद् भुवनत्रयम् ।
अविकल्प्यतदात्मत्वात् सत्तासत्ते तद् एव वा ॥


3.14.78
अवयवावयविताशब्दार्थौ शशशृङ्गवत् ।
अनुभूत्यपलापाय कल्पितौ यैर् धिग् अस्तु तान् ॥


3.14.79
न विद्यते जगद् यत्र साद्रिद्यूर्वीनदीश्वरम् ।
चिदेकत्वात् प्रसङ्गस् स्यात् कस् तत्रेतरविभ्रमे ॥


3.14.80
शिलाहृदयपीनापि स्वाकाशविशदैव चित् ।
धत्ते ऽन्तर् अखिलं शान्तं सन्निवेशं यथा शिला ॥


3.14.81
पदार्थनिकराकाशे त्वम् आकाशलवोपमः ।
त्वत्तामत्तात्मतातत्तासत्तोल्लेखा न सन्ति ते ॥


3.14.82
पल्लवान्तरलेखौघसन्निवेशवद् आततम् ।
अन्यानन्यात्मकम् इदं धत्ते ऽन्तश् चित् स्वभावतः ॥


3.14.83
समस्तकारणौघानां कारणादिपितामहम् ।
स्वभावतो ऽकारणात्म चित्त्वं विद्ध्य् अनुभूतितः ॥


3.14.84
न चासत्त्वम् अचेत्यायाश् चितो वाचापि सिध्यति ।
यद् अस्ति तद् उदेतीति दृष्टं बीजाद् इवाङ्कुरम् ॥


3.14.85
गगनम् इव सुशून्यभेदम् अस्ति त्रिभुवनम् अङ्ग महाचितो ऽन्तर् अस्याः ।
परमपदमयं समस्तदृश्यं त्व् इदम् इति निश्चयवान् भवानुभूतेः ॥


3.14.86
वाल्मीकिः:
इत्य् उक्तवत्य् अथ मुनौ दिवसो जगाम सायन्तनाय विधये ऽस्तम् इनो जगाम ।
स्नातुं सभा कृतनमस्करणा जगाम श्यामाक्षये रविकरैश् च सहाजगाम ॥

