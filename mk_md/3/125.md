3.125.1
रामः:
महाप्रलयसर्गादौ प्रथमो ऽसौ प्रजापतिः ।
स्मृत्यात्मा जायते सर्गे स्मृत्यात्मैव ततो जगत् ॥


3.125.2
वसिष्ठः:
महाप्रलयसर्गादाव् एवम् एतद् रघूद्वह ।
स्मृत्यात्मैव भवत्य् आदौ प्रथमो ऽसौ प्रजापतिः ॥


3.125.3
तत्सङ्कल्पात्म च जगत् स्मृत्यात्मैवम् इदं ततः ।
भाति सङ्कल्पनगरं स्थितं पूर्वप्रजापतेः ॥


3.125.4
इति स्थिते ऽपि सा राम तस्य पूर्वप्रजापतेः ।
स्थितिर् न सम्भवत्य् एव नभसीव महाद्रुमः ॥


3.125.5
रामः:
न सम्भवति किं ब्रह्मन् सर्गादौ प्राक्तनी स्मृतिः ।
महाप्रलयसम्मोहैर् नश्यति प्राक्स्मृतिः कथम् ॥


3.125.6
वसिष्ठः:
प्राङ्महाप्रलये प्राज्ञ पूर्वे ब्रह्मादयः पुरा ।
किल निर्वाणम् आयातास् ते ऽवश्यं ब्रह्मतां गताः ॥


3.125.7
प्राक्तन्याः कस् स्मृतेस् स्मर्ता तस्मात् कथय सुव्रत ।
स्मृतिर् निर्मूलतां याता स्मर्तुर् मुक्ततया यतः ॥


3.125.8
अतस् स्मर्तुर् अभावे सा स्मृतिः कोदेतु किं कथम् ।
अवश्यं हि महाकल्पे सर्वे मोक्षैकभागिनः ॥


3.125.9
नानुभूते ऽनुभूते च स्वतश् चिद्व्योम्नि या स्मृतिः ।
सा जगच्छ्रीर् इति प्रौढा दृश्याभावे हि चित्प्रभा ॥


3.125.10
भाति संवित्प्रभैवाच्छम् अनाद्यन्तावभासिनी ।
यत् तद् एतज् जगद् इति स्वयम्भूर् इति च स्थितम् ॥


3.125.11
अनादिकालसंसिद्धं यद् भानं ब्रह्मणो निजम् ।
स आतिवाहिको देहो विराजो जगदाकृतिः ॥


3.125.12
परमाणाव् इदं भाति जगत् सभुवनत्रयम् ।
देशकालक्रियाद्रव्यदिनरात्रिक्रमान्वितम् ॥


3.125.13
परमाणुं प्रति ततस् तस्यान्तस् तादृग् एव च ।
भाति भास्वरिताकारं तादृग्गिरिकुलावृतम् ॥


3.125.14
तत्रापि तादृगाकारम् एवं प्रत्य् अणुम् आततम् ।
दृश्यम् आभाति भारूपम् एतद् अङ्ग न वास्तवम् ॥


3.125.15
इत्य् अस्त्य् अन्तो न सद्दृष्टेर् असद्दृष्टेश् च वा क्वचित् ।
अस्यास् त्व् अभ्युदितं बुद्धम् अबुद्धं प्रति वानघ ॥


3.125.16
बुद्धं प्रतीदं ब्रह्मैव केवलं शान्तम् अव्ययम् ।
अबुद्धं प्रति तु द्वैतभासुरं भुवनान्वितम् ॥


3.125.17
यथेदं भासुरं भाति जगद् अण्डकजृम्भितम् ।
तथा कोटिसहस्राणि भान्त्य् अन्यान्य् अप्य् अणाव् अणौ ॥


3.125.18
यथा स्तम्भे पुत्रिकान्तस् तस्याश् चाङ्गेषु पुत्रिका ।
तस्याश् च पुत्रिकास्त्य् अङ्गे तथा त्रैलोक्यपुत्रिका ॥


3.125.19
न भिन्ना न च सङ्ख्येया यथाद्रौ परमाणवः ।
तथा ब्रह्मबृहन्मेरौ त्रैलोक्यपरमाणवः ॥


3.125.20
सूर्यौघांशुषु सङ्ख्यातुं शक्यन्ते लघवो ऽणवः ।
नानाद्यन्ताश् चिदादित्ये त्रैलोक्यपरमाणवः ॥


3.125.21
यथाणवो वहन्त्य् अर्कदीप्तिष्व् अप्सु रजस्सु च ।
तथा वहन्ते चिद्व्योम्नि त्रैलोक्यपरमाणवः ॥


3.125.22
शून्यानुभवमात्रात्म भूताकाशम् इदं यथा ।
सर्गानुभवमात्रात्म चिदाकाशम् इदं तथा ॥


3.125.23
सर्गस् तु सर्गशब्दार्थतया बुद्धो नयत्य् अधः ।
स ब्रह्मशब्दार्थतया बुद्धश् श्रेयो भवत्य् अलम् ॥


3.125.24
विज्ञानात्मा शासिता विश्वबीजं ब्रह्मैवाद्यं स्वं चिदाकाशमात्रम् ।
तस्माज् जातं यत् तद् एवेति वेद्यं बुध्यस्वान्तर् बोधसम्बोधमात्रम् ॥

