3.13.1
वसिष्ठः:
परमे ब्रह्मणि स्फारे समे समसमस्थितौ ।
अनुत्पन्ननभस्तेजस्तमस्सत्तादिकात्मनि ॥


3.13.2
पूर्वं चेत्यत्वकलनं स्वचेत्यांशस्य चेतनात् ।
उदेति चित्त्वकलनं चितिशक्तित्वचेतनात् ॥


3.13.3
ततो जीवत्वकलनं चेत्यसम्पोषचेतनात् ।
ततो ऽहम्भावकलनं चेत्यैकपरतावशात् ॥


3.13.4
ततो बुद्धित्वकलनम् अहन्तापरिणामतः ।
एतद् एव मनस्तादिशब्दतन्मात्रकादिमत् ॥


3.13.5
औच्छून्याद् अन्यतन्मात्रभावनाद् भूतरूपिणः ।
अयम् इत्थं महागुल्मो जगदादिर् विलोक्यते ॥


3.13.6
झगित्य् एव क्रमेणेति स्वप्ने पुरम् इवाकृतम् ।
महाकाशमहाटव्याम् उद्भूयोद्भूय नश्यताम् ॥


3.13.7
जगत्करञ्जकुञ्जानां बीजम् एतद् अवापजम् ।
नापेक्षते किञ्चिद् अपि क्षितिवार्यनिलादिकम् ॥


3.13.8
एतच् चिदात्मकं पश्चात् किलोर्व्यादि करिष्यति ।
स्वप्नसंवित्पुरम् इव चिन्मात्रात्मकम् एव तत् ॥


3.13.9
जगदाद्यङ्कुरं यत्रतत्रस्थम् अपि मुञ्चति ।
जगतः पञ्चकं बीजं पञ्चकस्य चिद् अव्यया ॥


3.13.10
यद् बीजं तत् फलं विद्धि तस्माद् ब्रह्ममयं जगत् ।
एवम् एष महाकाशे सर्गादौ पञ्चको गणः ॥


3.13.11
चिच्छक्त्याकाशभूतात्मा कल्पितो ऽस्ति न वास्तवः ।
अनेनोच्छूनताम् एत्य यद् अपीदं वितन्यते ॥


3.13.12
तद् अप्य् आकाशरूपात्म कलनात्म न सन्मयम् ।
न क्वचिन् नाम तत् सिद्धं यद् असिद्धेन साध्यते ॥


3.13.13
खरूपं यद् विकल्पात्म कथं तत् सत्यताम् इयात् ।
अथ चेत् पञ्चकं ब्रह्म ब्रह्मात्मकतया तया ॥


3.13.14
तत् पञ्चकविधिप्रौढो ब्रह्मैव त्रिजगद्भ्रमः ।
यथा स्फुरति सर्गादाव् एष पञ्चकसम्भवः ॥


3.13.15
तथैवाद्येह भूतत्वे याति कारणतां स्वयम् ।
एवं न जायते किञ्चिज् जगज् जातं च लक्ष्यते ॥


3.13.16
स्वप्नसङ्कल्पपुरवद् असत् सद् अनुभूयते ।
ब्रह्माकाशः पराकाशो जीवाकाशत्वम् आत्मनि ॥


3.13.17
इति वेत्त्य् अवदातात्मा पृथ्व्यादीनाम् असम्भवात् ।
इत्य् एष जीवः कथितो व्योम्नि खात्मा यथोदितः ॥


3.13.18
जीवाकाशस् त्व् इमं देहं यथा विन्दति तच् छृणु ।
जीवाकाशः खम् एवासौ तस्मिंस् तु परमाम्बरे ॥


3.13.19
अत्र तेजःकणो ऽस्मीति स्वयं चेतति चिन्तया ।
तम् एवोच्छूनम् इव सद् भावयत्य् आत्मनाम्बरे ॥


3.13.20
असद् एव सदाकारं सङ्कल्पेन्दुर् यथा शशम् ।
तम् एव भावयन् द्रष्टृदृश्यरूपतया स्थितः ।
एक एव द्विताम् एति स्वप्ने स्वमृतिबोद्धृवत् ॥


3.13.21
किञ्चित् स्थौल्यम् इवादत्ते ततस् तारकतां विदन् ।
यथाभावित्वम् अत्रार्थभाविताच् चित्स्वरूपतः ॥


3.13.22
ख एव खात्मा सततो ऽप्य् अयं सो ऽहम् इति स्वयम् ।
चित्त्वात् प्रत्ययम् आदत्ते स्वप्ने त्वम् इव पान्थताम् ॥


3.13.23
तारकाकारम् आकारं भाविदेहाभिधं ततः ।
भावयन् याति तद्भावं चित्तं चेत्यार्थताम् इव ॥


3.13.24
परित्यज्येव तद् बाह्यं ततस् तारककोटरे ।
अन्तर् भाति बहिस्स्थो ऽपि पर्वतो मकुरे यथा ॥


3.13.25
कूपसंस्थं यथा देहं समुद्गकगतं च वा ।
स्वप्नसङ्कल्पयोस् संविद् वेत्त्य् एवं जीवको ऽणुके ॥


3.13.26
खरूपतारकान्तस्स्थो जीवो यच् चेतति स्वयम् ।
तद् एतद् बुद्धिचित्तादि ज्ञानसन्तानरूपकम् ॥


3.13.27
जीवाकाशस् ततस् तत्र तारकाकाशकोशगः ।
प्रेक्षे ऽहम् इति भावेन द्रष्टुं प्रसरतीव खे ॥


3.13.28
ततो रन्ध्रद्वयेनेव भाविबाह्याभिधं पुनः ।
येन पश्यति तन् नेत्रयुग्मं नाम्ना भविष्यति ॥


3.13.29
येन स्पृशति सास्य त्वग् यच् छृणोति श्रुतिस् तु सा ।
येन जिघ्रति तद् घ्राणं स स्वम् आत्मनि पश्यति ॥


3.13.30
तत् तस्य स्वदनं पश्चाद् रसनाम्नोल्लसिष्यति ।
यत् स्पन्दति स तद् वायुचेष्टाः कर्मेन्द्रियव्रजम् ॥


3.13.31
रूपालोकमनस्कारजातम् इत्य् एव भावयन् ।
आतिवाहिकदेहात्मा तिष्ठत्य् अम्बरम् अम्बरे ॥


3.13.32
एवम् उच्छूनतां तस्मिन् भावयंस् तेजसः कणे ।
असत्यं सत्यसङ्काशं ब्रह्मास्ते जीवशब्दधृत् ॥


3.13.33
इत्थं स जीवशब्दार्थकलनाकुलतां गतः ।
आतिवाहिकदेहात्मा चित्तदेहाम्बराकृतिः ॥


3.13.34
स्वकल्पनात आकारम् अण्डसंस्थं प्रपश्यति ।
कश्चिज् जलगतं वेत्ति कश्चित् सम्राट्स्वरूपिणम् ॥


3.13.35
भाविब्रह्माण्डकलनं पश्यत्य् अनुभवत्य् अपि ।
आत्मगर्भगृहं चित्ताद् यथा सङ्कल्पितात्मकः ॥


3.13.36
देशकालक्रियाद्रव्यकलनावेदनं स तत् ।
भावयञ् शब्दनिर्माता शब्दैर् बध्नाति कल्पितैः ॥


3.13.37
आतिवाहिकदेहो ऽसाव् इत्य् असत्ये जगद्भ्रमे ।
असत्य एव कचति स्वप्नेषूड्डयनं यथा ॥


3.13.38
इत्य् अनुद्भूत एवासौ स्वयम्भूस् स्वयम् उत्थितः ।
आतिवाहिकदेहात्मा प्रभुर् आद्यः प्रजापतिः ॥


3.13.39
एतस्मिन्न् अपि सम्पन्ने ब्रह्माण्डाकारिणि भ्रमे ।
न किञ्चिद् अपि सम्पन्नं न च जातं न दृश्यते ॥


3.13.40
तद् ब्रह्माकाशम् आकाशम् एव स्थितम् अशङ्कितम् ।
सङ्कल्पनगराकारम् एतत् सद् अपि नैव सत् ॥


3.13.41
अनिर्मितम् अनङ्गं च एतद् खे चित्रम् उत्थितम् ।
अकृतं चानुभूतं च न सत्यं सत्यवत् स्थितम् ॥


3.13.42
महाकल्पे विमुक्तत्वाद् ब्रह्मादीनाम् असंशयम् ।
स्मृतिर् न प्राक्तनी काचित् कारणं सा स्वयम्भुवः ॥


3.13.43
तेन यादृक् स्वयम्भूस् स्यात् तादृक् तज्जम् इदं स्मृतम् ।
अनाद्यनुभवस् त्व् इत्थं य एवावनितादिभिः ॥


3.13.44
स्वप्नानुभूतं पृथ्व्यादि प्रबोधे यादृशं भवेत् ।
स्मृतं सद् व्योममात्रात्म सर्वदैवेदृशं जगत् ॥


3.13.45
यत्र यत्र यथा तोये द्रवत्वं नाम विद्यते ।
तत्र तत्र तथा नान्यस् सर्गो ऽस्ति परमात्मनि ॥


3.13.46
सृष्टिर् एवम् इयं प्रौढा सर्ग एवम् अयं स्थितः ।
ब्रह्माण्डं नाम भात्य् एव व्योमात्मैवापनिर्मितिः ॥


3.13.47
दृश्यम् एवम् इदं शान्तं खात्म निर्भित्ति निर्भ्रमम् ।
निराधारं निराधेयम् अद्वैतं चैक्यवर्जितम् ॥


3.13.48
जगत्संविदि जातायाम् अपि जातं न किञ्चन ।
परमाकाशम् आशून्यम् अच्छम् एव व्यवस्थितम् ॥


3.13.49
सर्वसंहारखे त्व् आसीद् यद् एव तद् अवस्थितम् ।
नाधेयं तत्र नाधारो न च दृश्यं न द्रष्टृता ॥


3.13.50
ब्रह्माण्डं नास्ति न ब्रह्मा न च ब्रह्माण्डिका क्वचित् ।
न जगन् नास्ति जगती शान्तम् एवाखिलं स्थितम् ॥


3.13.51
ब्रह्मैव कचति स्वच्छम् इत्थम् आत्मात्मनात्मनि ।
चित्त्वाद् द्रवत्वात् सलिलम् इवावर्ततयात्मनि ॥


3.13.52
असद् एवेदम् आभाति सद् इवेहानुभूयते ।
विनश्यत्य् असद् एवान्ते स्वप्ने स्वमरणं यथा ॥


3.13.53
अथ वाजस्वरूपत्वात् सद् एवेदम् अनामयम् ।
अखण्डितम् अनाद्यन्तं ज्ञानमात्राम्बरोदरम् ॥


3.13.54
आकाश एव परमे प्रथमः प्रजेशो नित्यं स्वयं कचति शून्यतया समानः ।
स ह्य् आतिवाहिकवपुर् न तु भूतरूपी पृथ्व्यादि तेन न सद् अस्ति यदा न जातम् ॥

