3.116.1
रामः:
राजसूयफलं प्राप्तं लवणेन खिल प्रभो ।
प्रमाणं किम् इवात्र स्यात् कल्पनाजालशम्बरे ॥


3.116.2
वसिष्ठः:
यदा शाम्बरिकः काले सम्प्राप्तो लावणीं सभाम् ।
तदाहम् अवसं तत्र तत् प्रत्यक्षेण दृष्टवान् ॥


3.116.3
अहं सभ्यैस् ततस् तत्र गते शम्बरकारिणि ।
किम् एतद् इति यत्नेन पृष्टश् च लवणेन च ॥


3.116.4
चिन्तयित्वा मया दृष्ट्वा तत्र यत् कथितं ततः ।
शृणु तत् ते प्रवक्ष्यामि राम शाम्बरिकेहितम् ॥


3.116.5
राजसूयस्य कर्तारो ये हि ते द्वादशाब्दिकम् ।
आपद्दुःखं प्राप्नुवन्ति नानाकारदशामयम् ॥


3.116.6
अतश् शक्रेण गगनाद् दुःखाय लवणस्य सः ।
प्रहितो देवदूतो हि राम शाम्बरिकाकृतिः ॥


3.116.7
राजसूयक्रियाकर्तुस् तस्य दत्त्वा महापदम् ।
अगच्छत् स्वनभोमार्गं सुरसिद्धनिषेवितम् ॥


3.116.8
तस्मात् प्रत्यक्षम् एवैतद् राम नात्र सन्देहो ऽस्ति ।
	मनो हि विलक्षणानां क्रियाणां कर्तृ भोक्तृ च ।
	तद् एव निघृष्य संशोध्य चित्तरत्नम् इह हिमकणम् इवातपेन विलीनतां विवेकेन नीत्वा परं श्रेयः प्राप्स्यसि ।
	चित्तम् एव सकलभुवनजगदाडम्बरकारिणीम् अविद्यां विद्धि ।
	सा विचित्रविकल्पजालवशाद् इदम् उत्पादयति ।
	अविद्याचित्तजीवबुद्धिशब्दानां भेदो नास्ति वृक्षतरुशब्दयोर् इवेति ज्ञात्वा चित्तम् एव विलीनं कुरु ।


3.116.9
अभ्युदिते तु चित्तविमलार्कबिम्बे सकलविकल्पोद्दामतिमिरहारिणि न तद् अस्ति राघव यन् न दृश्यते यन् नासाद्यते यन् नात्मीक्रियते यन् न परित्यज्यते यन् न श्रीयते नात्मीयं यन् न परकीयं ।
	सर्वं सर्वदा सर्वो भवतीति परमार्थः ।


3.116.10
भावराशिस् तथा बोधे सर्वो यात्य् एकपिण्डताम् ।
विचित्रमृद्भाण्डगणो यथापक्वो जले स्थितः ॥


3.116.11
रामः:

	  एवं मनोवृत्तिपरिक्षये सकलसुखदुःखानाम् अन्तः प्राप्यत इति भगवता प्रोक्तम् ।
	तत् कथं महात्मन्न् अतिचपलवृत्तेस् स्वरूपस्यास्य मनसस् सत्ता भवति ।


3.116.12
वसिष्ठः:

	  रघुकुलेन्दो शृणु मनःप्रशमने युक्तिम् ।
	  ज्ञात्वा स्वश्ववार इव दुरश्वं मनस् संयमयिष्यसि ।
	  इह हि तावद् ब्रह्मणस् सर्वभूतानां त्रिविधोत्पत्तिर् इति पूर्वम् उक्तम् ।
	  तत्रेदम्प्रथम तया मनःकलनोदेति ।
	  सा ब्रह्मा भवति ।
	  ब्रह्मरूपिणी सङ्कल्पमयी भूत्वा यद् एव सङ्कल्पयति तद् एव पश्यति ।
	  तेनेदं भुवनाडम्बरं कल्पयति ।
	तत्र जननमरणसुखदुःखमोहादिकं संसरणं कल्पयन्ती कल्पान् बहून् आरम्भमन्थरं स्थित्वा स्वयं विलीयते हिमकणिकेवातपगता ।


3.116.13
कालोदितसङ्कल्पवशात् पुनर् अन्यतया जायते ।
	सापि पुनर् विलीयते ।
	पुनर् अन्योदेति सैव वेति भूयो भूयो ऽनुसरन्ती संसारवृत्तीस् ।
	स्वयम् उपशमय्य शाम्यति ।
	इत्थम् अनन्ता ब्रह्मकोटयो ऽस्मिन् ब्रह्माण्डे ऽन्येषु च समतीता भविष्यन्ति ।
	सन्ति चेतरा अनन्ता यासां सङ्ख्या न विद्यत एव ।


3.116.14
तत्रास्यां दृष्टौ वर्तमानायाम् ईश्वराद् आगत्य जीवो यथा जायते यया च मुच्यते तच् छृणु ।
	ब्रह्मणो मनश्शक्तिर् उत्थिता पुरस्स्थिताम् आकाशशक्तिम् अवलम्ब्य तत्रस्थपवनानुपातिनी घनसङ्कल्पत्वं गच्छति ।
	ततः पुनःप्राप्तभूततन्मात्रपञ्चकताम् एत्यान्तःकरणनाम्नी सती सूक्ष्मा प्रकृतिर् भूत्वा गगनपवनसम्पर्कात् प्रालेयरूपताम् उपेत्य शाल्योषधिषु विशति ।
	प्राणिनो गर्भतां वा गच्छति ।
	जायते तस्मात् ।
	ततः पुरुषस् सम्पद्यते ।
	तेन तु पुरुषेण जातमात्रेणैव बाल्यात् प्रभृति विद्याग्रहणं कर्तव्यं ।
	गुरवो ऽनुगन्तव्याः ।
	ततः क्रमात् पुंसस् तवेव चमत्कृतिर् जायते ।
	त्वत्सदृशचित्तवृत्तेः पुरुषस्य हेयोपादेयविचार उत्पद्यते ।


3.116.15
तादृग्विवेकवति सङ्कलिताभिमाने पुंसि स्थिते विमलसत्त्वमयाग्र्यजातौ सप्तात्मिकावतरति क्रमशश् शिवाय चेतःप्रकाशनकरी ननु योगभूमिः ।

