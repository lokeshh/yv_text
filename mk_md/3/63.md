3.63.1
वसिष्ठः:
एतद् ब्रह्मतत्त्वं सर्वथा सर्वदैव सर्वत एव सर्वशक्ति सर्वाकारं सर्वेश्वरं सर्वगं सर्वम् एवेति ।
	एष त्व् आत्मा सर्वशक्तित्वाद् अनन्तशक्तित्वाच् च क्वचिच् चिच्छक्तिं प्रकटयति क्वचिज् जडशक्तिं क्वचिद् उल्लासं क्वचिच् छान्तिं क्वचित् किञ्चित् क्वचिन् नकिञ्चित् प्रकटयति ।
	यत्र यदा यद् एवासौ यथा भावयति तत्र तदा तद् एवासौ तथा पश्यति ।


3.63.2
सर्वशक्तेर् हि या यैव यथोदेति तथैव सा ।
तदा स्वशक्तिर् नानाभारूपिणी सा स्वभावतः ॥


3.63.3
इमाश् शक्तयो ऽयम् आत्मेत्य् एवं विकल्पजालं व्यवहारार्थं धीमद्भिः परिकल्पितं लोके न त्व् आत्मनि विद्यते भेदः ।
	यथोर्मितरङ्गैः पयसां कटकाङ्गदकेयूरैर् वा हेम्नः अवयवावयविनोस् संवित् काल्पनिकी द्विधा न वास्तवी ।
	यथा यच् चेत्यते तथैव तन् न बाह्यतो नान्तरतश् चेतनं समुदेति हि ।
	सर्वात्मत्वात् स्वम् आभासं क्वचित् किञ्चित् प्रपश्यति सर्वाकारमयं ब्रह्मैवेदं तत्र मिथ्याज्ञानवद्भिश् शक्तिशक्तिमत्ते अवयवावयविरूपे कल्पिते न पारमार्थिके सद् वा भवत्व् असद् वा चिद् यत् सङ्कल्पयत्य् अभिनिविष्टा तत् तत्पश्यति सकलं तत् तत् सद्वस्तुवद् भाति ।

