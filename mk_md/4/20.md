4.20.1
वसिष्ठः:

	  एवं स्थिते तज्ज्ञानां यद् एतत् कर्तृत्वं दृश्यते यागादिषु वधादिषु वा तद् असत् ।
	न तु मूर्खाणां ।


4.20.2
यतः कर्तृत्वं नाम किम् उच्यते ।
	यो ह्य् अन्तरास्थया मनोवृत्तेर् निश्चय उपादेयताप्रत्ययो वासनाभिधानस् तत् कर्तृत्वशब्देनोच्यते ।


4.20.3
चेष्टावशात् तादृक्फलभोक्तृत्वं कर्तृत्वात् ।
	वासनानुरूपं स्पन्दते पुरुषस् स्पन्दानुरूपं फलम् अनुभवति ।
	फलभोक्तृत्वं नाम कर्तृतेति सिद्धान्तः ।


4.20.4
तथा च ।
कुर्वतो ऽकुर्वतो वापि स्वर्गे वा नरके ऽपि वा ।
यादृग्वासनम् एतत् स्यान् मनस् तद् अनुभूयते ॥


4.20.5
तस्माद् अज्ञाततत्त्वानां पुंसां कुर्वताम् अकुर्वतां च कर्तृता ।
	न तु ज्ञाततत्त्वानाम् अवासनत्वात् ।


4.20.6
ज्ञाततत्त्वो हि शिथिलीभूतवासनः कुर्वन्न् अपि फलं नानुसन्दधाति ।
	अवयवस्पन्दमात्रं केवलं करोत्य् असक्तबुद्धिः ।
	सम्प्राप्तम् अपि फलम् आत्मैवेदं सर्वम् इति नानुभवति ।
	केन व्यतिरिक्तं किम् अनुभूयते इति ।
	तेन तत्त्वज्ञः कुर्वन्न् अपि न किञ्चिद् अपि करोति ।


4.20.7
अज्ञस् त्व् अवयवस्पन्दनम् अकुर्वन्न् अपि सुखदुःखमोहात्मकं सर्वम् एव कर्मफलम् अनुभवति ।
	अकुर्वन्न् अपि करोति मग्नमनाः ।


4.20.8
मनो यत् करोति तत् कृतं भवति ।
	यन् न करोति तन् न कृतं भवति ।
	अतो मन एव कर्तृ न देहः ।
	चित्ताद् एवायं संसार आगतः ।
	चित्तमय एव चित्तमात्र एव स्थित इति ।


4.20.9
ज्ञविषयं तु सर्वम् उपशान्तम् ।
	अभूत्वा नैवेति ।
	ज्ञ एवेहास्तीति ।
	आत्मवतां हि तन् मनः परमम् उपशमम् आगतं मृगतृष्णाजलम् इव वर्षति जलदे ।
	हिमकण इव चण्डातपे विलीनं ।
	तुर्यदशाम् उपगतं स्थितम् ।


4.20.10
नानन्दो न निरानन्दो न चलं नाचलं स्थिरम् ।
न सन् नासन् न चैतेषां मध्यं ज्ञमननं विदुः ॥


4.20.11
न वासनामये स्पन्दरसे गज इव पल्वले मज्जति तज्ज्ञः ।
	मूर्खस्य मनो भोगभूमिम् एव पश्यति न सत्तत्त्वम् ।


4.20.12
तथा चायम् अत्रापरो दृष्टान्तः ।
	अकुर्वन्न् अपि श्वभ्रपतनं पुरुषश् शय्यासनगतो ऽपि श्वभ्रपतनवासनावासिते चेतसि श्वभ्रपतनदुःखम् अनुभवति ।
	अपरस् तु कुर्वन्न् अपि श्वभ्रपतनं परमम् उपशमम् उपगतवति मनसि शय्यासनसुखम् अनुभवति ।
	एवम् एकशय्यासनगतयोर् एकश् श्वभ्रपतनस्याकर्ता कर्ता सम्पन्नः ।
	द्वितीयश् श्वभ्रपतनस्य कर्ताप्य् अकर्ता सम्पन्नश् चित्तवशात् ।
	तस्माद् यच्चित्तस् तन्मयो भवति पुरुष इति सिद्धान्तः ।


4.20.13
तेन तव कर्तुर् अकर्तुर् वा नित्यम् असंसक्तं भवतु चेतः ।
	न तद् अस्त्व् आत्मतत्त्वव्यतिरिक्तं यत्र संसक्तिर् भाव्यते ।
	यत् किञ्चिद् इदं जगद् गतं तत् सर्वं शुद्धचित्तत्त्वावभासम् एवावैहि ।


4.20.14
एवम्भावस्य ज्ञातज्ञेयस्य पुंसो नायम् आत्मा सुखदुःखानां गम्य इति निश्चये जाते ।
	नात्मनो व्यतिरिक्ता आधाराधेयदृष्टयो विद्यन्ते इति निश्चये जाते ।
	नात्मनो व्यतिरिक्ता द्रष्टृदर्शनदृश्यदृशो दृश्यन्ते इति निश्चये जाते ।
	नात्मनो व्यतिरिक्तम् ईहितम् अनीहितं वास्तीति निश्चये जाते ।
	नाहं देह इति निश्चये जाते ।
	सर्वपदार्थय्वतिरिक्तो वालाग्रसहस्रभागभागो ऽहम् इति निश्चये जाते ।
	यत् किञ्चिद् इदं तत् सर्वम् अहम् एवेति निश्चये जाते ।
	सर्वतत्त्वावभासकस् सर्वगश् चिज्ज्योतिर् एवाहम् इति निश्चये जाते ।
	नाहं सुखदुःखानां गम्य इति निश्चये जाते ।
	विगतज्वरतया चित्तवृत्तेर् लीलयैव तिष्ठतो व्यवहारेषु ज्ञस्य सङ्कटेष्व् असङ्कटेषु मुदितैव केवलं ज्योत्स्नेव भुवनभागम् अलङ्करोति न चिन्ता ।


4.20.15
तेन ज्ञः कुर्वन्न् अप्य् अकर्ता सम्पन्नः ।
	मनसो ऽलेपकत्वात् ।
	नासौ पाणिपादादिविक्षेपस्य यत्नकृतस्यापि कर्मणः फलम् अनुभवति ।


4.20.16
एतन् मनस् सर्वकर्मणां सर्वेहितानां सर्वभावानां सर्वलोकानां सर्वगतीनां बीजं ।
	तस्मिन् परिहृते सर्वकर्माणि परिहृतानि भवन्ति ।
	सर्वदुःखानि क्षीयन्ते ।
	सर्वानन्दास् समुपयान्ति ।


4.20.17
मानसेनापि कर्मणा यत्नकृतेनापि ज्ञो नाक्रम्यते न विवशीक्रियते न रञ्जनाम् उपैत्य् अव्यतिरिक्तत्वात् ।


4.20.18
यथा बालो मनसा नगरस्य निर्माणं निर्मथनं च कुर्वन् नगरे निर्माणं मनस्कृतम् अकृतम् एव लीलयानुभवति नोपादेयतया ।
	सुखम् अकृत्रिमम् इदम् इति पश्यति ।
	नगरनिर्मथनं च मनस्कृतम् अकृतम् इव पश्यन् दुःखम् अपि लीलयानुभवन्न् अपि न दुःखम् इति पश्यति ।
	एवम् असौ परमार्थज्ञः कुर्वन्न् अपि न लिप्यते एवेति ।


4.20.19
सर्वभावेषूपादेयतायां क्षीयमाणायां जगति किं कारणं दुःखस्य ।
	न चोपादेयं किञ्चिद् अपि सम्भवति यद् अविनाशि व्यतिरिक्तं वात्मनः ।
	तस्माद् अयम् आत्मा कर्ताप्य् अकर्ता भोक्ताप्य् अभोक्ता तत्त्वतः ।


4.20.20
यद् एतत् कर्तृत्वं भोक्तृत्वं चास्याध्यारोप्यते ।
	अवश्यकं तद् असम्यग्दर्शनमोहात् न वस्तुत इति ।
	यथाभूतवस्तुविचारणात् कर्तृत्वभोक्तृत्वे न स्तः ।
	इन्द्रियेन्द्रियार्थद्वेषाभिलाषादिका दृष्टयस् तद्दृष्टीनां दृश्यन्ते नातद्दृष्टीनाम् ।


4.20.21
न मोक्षो ऽस्ति न संसारस् त्व् असक्तमनसाम् इह ।
संसक्तमनसां त्व् अन्तस् सर्वम् अस्ति यथास्थितम् ॥


4.20.22
ज्ञस्य केवलम् आत्मतत्त्वम् एवोल्लसति ।
	न द्वित्वैकत्वादिसिद्धे द्वित्वैकत्वे करोति ।
	सत्त्वासत्त्वे च न द्वे करोति ।
	शक्तिजालाद् अभिन्नां सर्वशक्तितां च दर्शयति ।
	तस्मात् ।


4.20.23
न बन्धो ऽस्ति न मोक्षो ऽस्ति न बध्यो ऽस्ति न बन्धनः ।
अप्रबोधाद् इदं दुःखं प्रबोधात् प्रविलीयते ॥


4.20.24
सङ्कल्पिता जगति बन्धमतिर् मुधैव सङ्कल्पिता जगति मोक्षमतिर् मुधैव ।
सन्त्यज्य सर्वम् अनहङ्कृतिर् आत्मनिष्ठो धीरो धिया व्यवहरन् भुवि राम तिष्ठ ॥

