4.21.1
रामः:
भगवन्न् एवंगुणविशिष्टे परे ब्रह्मण्य् एव विद्यमाने कुत एवाविद्याचित्ररूपायास् सृष्टेर् आगम इति कथय महात्मन् ।


4.21.2
वसिष्ठः:
राजपुत्र ब्रह्मतत्त्वम् एवेदम् आवर्तते ।
	यस्मात् सर्वशक्ति तत् तस्मात् सर्वशक्तयो ब्रह्मणि दृश्यन्ते ।
	सत्त्वम् असत्त्वं द्वित्वम् एकत्वम् आद्यत्वम् अन्तत्वम् इति ।
	ततश् च नान्यत् ।


4.21.3
यथा जलराशौ जलराशय उल्लासप्रत्युल्लासैर् नानाकारतां दर्शयन्तः प्रकटतां गच्छन्ति ।
	तथा चिद्घन एव चिद्घनश् चितं चिन्वानस् सर्वाश् शक्तीः कर्ममयीर् वाङ्मयीर् मनोमयीश् चिनोति बिभर्ति जनयति क्षपयति चेति ।


4.21.4
सर्वेषाम् एव जीवानां सर्वासाम् अभितो दृशाम् ।
समग्राणां पदार्थानाम् उत्पत्तिर् ब्रह्मणो ऽनिशम् ॥


4.21.5
लोकाः पराद् उपायान्ति तस्मिन् स्थित्वा विशन्त्य् अलम् ।
तन्मया एव सततं तरङ्गा इव सागरे ॥


4.21.6
रामः:

	  भगवंस् तवातिगहनेयं वचनव्यक्तिः ।
	  न खलु वाक्यार्थम् अवगच्छामि ।
	  क्व किलातीतमनष्षष्ठेन्द्रियवृत्ति ब्रह्मतत्त्वं ।
	क्व भङ्गुरेयं तज्जा पदार्थश्रीर् इति वचनरचना ।


4.21.7
यदि चायम् आरम्भो ब्रह्मण आपतितस् तद् अनेन तत्सदृशेनैव भवितव्यम् ।
	यो यस्माज् जायते स तत्सदृशो भवति ।
	यथा पुरुषः पुरुषात् ।
	दीपाद् दीपः । सस्यात् सस्यम् ।
	अतो निर्विकाराद् यद् आगतं निर्विकारेणैव तेन भवितव्यम् ।
	अथेदं व्यतिरिक्तं चेद् आत्मनस् तन् निष्कलङ्कस्य कुत इयं कलङ्कापत्तिः ।


4.21.8
इत्य् आकर्ण्य भगवान् ब्रह्मर्षिर् उवाच ।


4.21.9
वसिष्ठः:
ब्रह्मैवेदं स्थितं नाना मलम् अस्तीह नानघ ।
तरङ्गोर्मिगणैर् अम्भस् सिन्धौ स्फुरति नो रजः ॥


4.21.10
द्वितीया कल्पनैवेह न रघूद्वह विद्यते ।
ब्रह्ममात्राद् ऋते वह्नाव् औष्ण्यमात्राद् ऋते यथा ॥


4.21.11
रामः:
निर्दुःखं ब्रह्म निर्धर्म तज्जं दुःखम् इदं जगत् ।
अस्पष्टार्थम् इदं ब्रह्मन् न वेद्मि वचनं तव ॥


4.21.12
वाल्मीकिः:
इत्य् उक्ते तत्र रामेण चिन्तयाम् आस चेतसा ।
वसिष्ठो मुनिशार्दूलो राघवस्योपदेशने ॥


4.21.13
परं विकासम् आयाता नास्य तावद् इयं मतिः ।
किञ्चिन् निर्मलतां प्राप्ता प्रोह्यते वेह वस्तुनि ॥


4.21.14
व्युत्पन्नमनसस् त्व् अस्य ज्ञातज्ञेयस्य धीमतः ।
मोक्षोपायगिरां पारं प्रयातस्य विवेकतः ॥


4.21.15
न कश्चित् कस्यचिद् दोषो नास्त्य् अविद्यात्मनीत्य् अलम् ।
यावन् नोक्तं न विश्रान्तिं तावद् यात्य् एव राघवः ॥


4.21.16
अर्धव्युत्पन्नबुद्धेस् तु नैतत् वक्तुं हि शोभनम् ।
दृष्ट्यानया भोगदशां भावयन्न् एष नश्यति ॥


4.21.17
परां दृष्टिं प्रयातस्य भोगेच्छा नाभिजायते ।
सर्वं ब्रह्मेति सिद्धान्तकाले रामस्य युज्यते ॥


4.21.18
आदौ शमदमप्रायैर् गुणैश् शिष्यं विशोधयेत् ।
पश्चात् सर्वम् इदं ब्रह्म शुद्धस् त्वम् इति बोधयेत् ॥


4.21.19
अज्ञस्यार्धप्रबुद्धस्य सर्वं ब्रह्मेति यो वदेत् ।
महानरकजालेषु स तेन विनियोजितः ॥


4.21.20
प्रबुद्धबुद्धेः प्रक्षीणभोगेच्छस्य निराशिषः ।
नास्त्य् अविद्यामलम् इति युक्तं वक्तुं महात्मनः ॥


4.21.21
इति सञ्चिन्त्य भगवान् अज्ञानतिमिरापहः ।
समुवाच मुनिश्रेष्ठो वसिष्ठो भूमिभास्करः ॥


4.21.22
वसिष्ठः:
कलङ्ककलना ब्रह्मण्य् अस्ति नास्तीति राघव ।
सिद्धान्तकाले वक्तव्यं स्वयं ज्ञास्यसि वानघ ॥


4.21.23
ब्रह्म तु सर्वशक्ति सर्वव्यापि सर्वगतं सर्वेहं सर्वं चेति ।


4.21.24
यथेन्द्रजालिनः पश्यसि विचित्ररूपाः क्रिया जनयतस् सद् असत्तां नयन्ति ।
	असच् च सत्तां नयन्ति ते ।
	तथैवात्मा ।
	न मायामयो ऽपि मायामय इव । 


4.21.25
लतायाम् उपलम् उत्पादयति ।
	कल्पपादपेषु रत्नस्तबकम् इव ।
	व्योम्नि काननम् अध्यारोपयति ।
	गान्धर्वम् उद्यानम् इव ।
	काननं गगनतां नयति ।
	नष्टच्छायं जनम् इव ।
	व्योम धरातलं नयति ।
	गन्धर्वनगरराजगृहविपुलाजिरम् इव ।
	भूतले व्योम निवेशयति ।
	रत्नकुट्टिमेष्व् आकाशप्रतिबिम्बम् इव ।


4.21.26
किं तद् अस्ति जगति बभूव भविष्यति वा यद् ईश्वरो ऽव्यक्तरूपो ऽपि चित्तताम् उपेत्य न दर्शयति ।
	सर्वम् एव सर्वथा सर्वत्र सर्वदा सम्भवत्य् एव ।


4.21.27
एकम् एवेह वस्तु विद्यते इति ।
	तस्माद् धर्षामर्षविस्मयानां क इवावसरो राम ।
	समतयैव सततं मतिमता स्थातव्यम् ।


4.21.28
स्मयविस्मयसम्मोहहर्षामर्षविकारिताम् ।
समताचलितस् तज्ज्ञो न कदाचन गच्छति ॥


4.21.29
अपर्यवसानदेशकालवति चित्रा हि जगति युक्तयो दृश्यन्ते ।
	एताश् च युक्तीर् नासाव् आत्मा यत्नेन रचयति ।
	न हि समुद्रः प्रयत्नेन तरङ्गरचनां करोति ।
	न चोत्पन्नास् तिरस्करोति सागर इव वीचीः ।


4.21.30
किं तर्हि क्षीर इव घृतं ।
	घट इवाणवः ।
	पट इव तन्तवः ।
	वटा इव वटधानायाम् आत्मन्य् एव स्थिता एताश् शक्तयः प्रकटताम् आगता ह्रियन्ते ऽविरतम् एव तरङ्गवत् ।


4.21.31
नात्र कश्चित् कर्ता न भोक्ता न विनाशयितेति ।
	केवलम् आत्मतत्त्वे साक्षिणि निरामये समतयात्मनि नित्यम् अक्षुब्धं तिष्ठति सत्य् एवं सम्पद्यते ।


4.21.32
सति दीप इवालोकस् सत्य् अर्क इव वासरः ।
सति पुष्प इवामोदस् स्वतस् सम्पद्यते जगत् ॥


4.21.33
आभासमात्रम् एवेदं परिदृश्यत एव वा ।
स्पन्दस् समीरणस्येव न सन् नासद् इव स्थितम् ॥


4.21.34
न कासाञ्चिद् एव जागतीनां दृष्टीनां परमार्थतो भगवान् भूतविनष्टानां पुनःकर्ता कृतानां वा विनाशयिता ।
	केवलं कदाचित् प्रकटाः कदाचिद् अल्पप्रकटाः कदाचिद् अतिप्रकटा वन इव कुसुमराशयः ।


4.21.35
नश्यतीह हि तद् वस्तु नात्मभूतं यद् आत्मनः ।
कथं नश्यति तद् वस्तु स्वात्मभूतं यद् आत्मनः ॥


4.21.36
तस्माद् असम्यग्ज्ञानवशाद् ब्रह्मणस् सर्वपदार्थानाम् आगमः ।
	अवतीर्णानां च तेषाम् अवतरणसमकालम् एवाविद्योदेति ।
	तयाज्ञानं दृधताम् एति ।
	तद् अतश् शतसहस्रस्कन्धो विचित्रशुभाशुभवलितो भुवनभूरिशाखस् स्फारताम् एति संसारद्रुमः ।


4.21.37
आशामञ्जरिताकृतिं विवलितं दुःखाहिभिर् दारुणैर् भोगैः पल्लवितं जराकुसुमितं तृष्णालताभासुरम् ।
संसारं विषवृक्षम् आत्मनिगडं छित्त्वा विवेकासिना मुक्तस् त्वं विहरेह वारणपतिस् स्तम्भाद् इवोन्मोचितः ॥

