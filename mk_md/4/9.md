4.9.1
वसिष्ठः:
तस्मिंस् तदा वर्तमाने घोरे समरसम्भ्रमे ।
देवासुरशरीरेषु पतत्स्व् अद्रिदलेष्व् इव ॥


4.9.2
वहत्स्व् असृक्प्रवाहेषु गङ्गापूरेष्व् इवाम्बरात् ।
दाम्नि वेष्टितदेवौघे मुक्तक्ष्वेडाघनारवे ॥


4.9.3
व्याले निजकराकृष्टिपिष्टसर्वसुरालये ।
कटे कठिनसंरम्भसङ्गराच्छादितामरे ॥


4.9.4
ऐरावणे क्षीणमदे पलायनपरायणे ।
प्रवृद्धे दानवानीके मध्याह्न इव भास्करे ॥


4.9.5
पतितार्धायुधाङ्गानि प्रस्रवद्रुधिराणि च ।
पयांसीव विसेतूनि देवसैन्यानि दुद्रुवुः ॥


4.9.6
दामव्यालकटास् तानि चिरम् अन्तर्हितान्य् अपि ।
अनुजग्मुर् लसन्नादम् इन्धनानीव पावकाः ॥


4.9.7
अन्विष्टान् अपि यत्नेन नालभन्तासुरास् सुरान् ।
घनजालवनोड्डीनान् सिंहा हरिणकान् इव ॥


4.9.8
अलब्धेष्व् अमरौघेषु दामव्यालकटास् तदा ।
जग्मुः पातालकोशस्थं प्रभुं प्रमुदिताशयाः ॥


4.9.9
अथ देवा विषण्णास् ते क्षणम् आश्वस्य वै ययुः ।
जयोपायाय विजिता ब्रह्माणम् अमितौजसम् ॥


4.9.10
तेषाम् आविरभूद् ब्रह्मा रक्तरक्ताननश्रियाम् ।
सायं रक्तीकृताम्बूनाम् अब्धीनाम् इव चन्द्रमाः ॥


4.9.11
प्रणम्य ते सुरास् तस्मै तम् अर्थं शम्बरेरितम् ।
सम्यक् प्रकथयाम् आसुर् दामव्यालकटक्रमम् ॥


4.9.12
तम् आकर्ण्याखिलं ब्रह्मा विचार्य च विचारवित् ।
उवाचेदं सुरानीकम् आश्वासनकरं वचः ॥


4.9.13
ब्रह्मा:
हन्त वर्षसहस्रान्ते शम्बरेण हरेः क्रमात् ।
मर्तव्यम् अमरेशस्य तत्कालं सम्प्रतीक्ष्यताम् ॥


4.9.14
दामव्यालकटान् एतान् अद्य त्व् अमरसत्तमाः ।
योधयन्तः पलायध्वं मायायुद्धेन दानवान् ॥


4.9.15
युद्धाभ्यासवशाद् एषां मकुराणाम् इवाशये ।
अहङ्कारचमत्कारः प्रतिबिम्बम् उपैष्यति ॥


4.9.16
गृहीतवासनास् त्व् एते दामव्यालकटास् सुराः ।
सुजया वो भविष्यन्ति जाललग्नाः खगा इव ॥


4.9.17
अद्य त्व् अवासना एते सुखदुःखविवर्जिताः ।
धैर्येणारीन् विनिघ्नन्तो देवदुर्जयतां गताः ॥


4.9.18
वासनातन्तुबद्धा ये आशापाशवशीकृताः ।
वश्यतां यान्ति ते लोके रज्जुबद्धाः खगा इव ॥


4.9.19
ये हि निर्वासना धीरास् सर्वत्रासक्तबुद्धयः ।
न हृष्यन्ति न कुप्यन्ति दुर्जयास् ते महाधियः ॥


4.9.20
यस्यान्तर्वासनारज्ज्वा ग्रन्थिबन्धश् शरीरिणः ।
महान् अपि बहुज्ञो ऽपि स बालेनापि जीयते ॥


4.9.21
अयं सो ऽहम् इदं मे तद् इत्य् आकलितकल्पनः ।
आपदां पात्रताम् एति पयसाम् इव सागरः ॥


4.9.22
इयन्मात्रपरिच्छिन्नो येनात्माभव्यभावितः ।
स सर्वज्ञो ऽपि सर्वत्र परां कृपणतां गतः ॥


4.9.23
अनन्तस्याप्रमेयस्य येनेयत्ता प्रकल्पिता ।
आत्मतत्त्वस्य तेनात्मा स्वात्मनैवावशीकृतः ॥


4.9.24
आत्मनो व्यतिरिक्तं यत् किञ्चिद् अस्ति जगत्त्रये ।
तत्रोपादेयभावेन बद्धा भवति भावना ॥


4.9.25
आस्थामात्रम् अनन्तानां दुःखानां कारणं विदुः ।
अनास्थामात्रम् अभितस् सुखानां कारणं विदुः ॥


4.9.26
दामव्यालकटा यावद् अनास्था भावसंस्थितौ ।
तावन् न नाम जेया वो मषकाणाम् इवानिलाः ॥


4.9.27
अन्तर्वासनया जन्तुर् दीनताम् अनुयातया ।
जितो भवत्य् अन्यथा तु मषको ऽप्य् अमराचलः ॥


4.9.28
विद्यते वासना यत्र तत्र चायाति दीनता ।
गुणागुणानुविद्धत्वं सतो दृष्टं हि नासतः ॥


4.9.29
अयं सो ऽहं ममेदं चेत्य् एवम् अन्तस् स्ववासनाम् ।
यथा दामादयश् शक्र भावयन्ति तथा कुरु ॥


4.9.30
या या जनस्य विपदो भावाभावदशाश् च याः ।
तृष्णाकरञ्जवल्ल्यास् ता मञ्जर्यः कटुकोमलाः ॥


4.9.31
वासनातन्तुबद्धो ऽयं लोको विपरिवर्तते ।
सा सुवृद्धातिदुःखाय सुखायोच्छेदम् आगता ॥


4.9.32
धीरो ऽप्य् अतिबहुज्ञो ऽपि कुलजो ऽपि महान् अपि ।
तृष्णया बध्यते जन्तुस् सिंहश् शृङ्खलया यथा ॥


4.9.33
देहपादपसंस्थस्य हृदयालयशायिनः ।
तृष्णा चित्तखगस्यास्य वागुरा परिकल्पिता ॥


4.9.34
दीनो वासनया लोकः कृतान्तेनापकृष्यते ।
रज्ज्वेव बालेन खगो विवशो ऽनिशम् उच्छ्वसन् ॥


4.9.35
अलम् आयुधभारेण सङ्गरभ्रमणेन च ।
वासनां सविपर्यासां युक्त्यैव त्वं रिपोः कुरु ॥


4.9.36
अन्तरक्षुभिते धैर्ये रिपोर् अमरनायकाः ।
न शस्त्राणि न शास्त्राणि न चास्त्राणि जयन्ति वः ॥


4.9.37
दामव्यालकटास् त्व् एते युद्धाभ्यासवशेन च ।
अहङ्कारमयीम् अन्तस् ते ग्रहीष्यन्ति वासनाम् ॥


4.9.38
यदि ते यन्त्रपुरुषाश् शम्बरेण विनिर्मिताः ।
वासनां नाश्रयिष्यन्ति यास्यन्ति तद् अजय्यताम् ॥


4.9.39
तत् तावद् युक्तियुद्धेन तान् प्रबोधयतामराः ।
यावद् अभ्यासवशतो भविष्यन्ति सवासनाः ॥


4.9.40
ततो वध्या भविष्यन्ति भवतां बद्धभावनाः ।
तृष्णाप्रोताशया लोके न केचन नपेलवाः ॥


4.9.41
समविषमम् इदं जगत् समग्रं समुपगतं स्थिरतां स्ववासनातः ।
चलति च लहरीभरो यथाब्धाव् अत इह सैव चिकित्स्यतां प्रयाता ॥

