4.11.1
वसिष्ठः:
एवम्प्रायाकुलारम्भैर् असुरैर् असुहारिभिः ।
महासाहससंरब्धैर् आरब्धमरणै रणैः ॥


4.11.2
माययाथ विवादेन सन्धिना विग्रहेण च ।
पलायनेन धैर्येण च्छद्मनोपायनेन च ॥


4.11.3
कार्पण्येनास्त्रयुद्धेन स्वान्तर्धानैश् च भूरिशः ।
कृतस् स समरो देवैस् त्रिंशद् वर्षाणि पञ्च च ॥


4.11.4
वर्षाणि दिवसान् मासान् दशाष्टौ पञ्च सप्त च ।
वर्षाणि पेतुर् वृक्षाग्निहेत्यम्ब्वशनिभूभृताम् ॥


4.11.5
एतावता तु कालेन दृढाभ्यासाद् अहङ्कृतेः ।
दामादयो ऽहम् इत्य् आस्थां जगृहुर् ग्रस्तचेतसः ॥


4.11.6
नैकट्यातिशयाद् यद्वद् दर्पणं बिम्बवद् भवेत् ।
अभ्यासातिशयात् तद्वत् ते ऽप्य् अहङ्कारितां गताः ॥


4.11.7
यद्वद् दूरतरं वस्तु नादर्शे प्रतिबिम्बते ।
पदार्थवासना तद्वद् अनभ्यासान् न जायते ॥


4.11.8
यदा दामादयो जाता जाताहङ्कारवासनाः ।
तदा मे जीवितं मे ऽर्थ इति दैन्यम् उपागमन् ॥


4.11.9
भयवासनया ग्रस्ता मोहवासनया हताः ।
आशापाशनिबद्धास् ते ततः कृपणतां गताः ॥


4.11.10
मुधैव ह्य् अनहङ्कारैर् ममत्वम् उपकल्पितम् ।
रज्ज्वां भुजङ्गत्वम् इव दामव्यालकटैस् ततः ॥


4.11.11
आपादमस्तकं देहलतेयं भवतु स्थिरा ।
ममेति तृष्णाकृपणा दीनतां ते समाययुः ॥


4.11.12
स्थिरो भवतु मे देहस् सुखायास्तु धनं मम ।
इति बद्धधियां तेषां धैर्यम् अन्तर्धिम् आययौ ॥


4.11.13
अवासनत्वाद् वपुषाम् अनास्थत्वात् सुरद्विषाम् ।
याभूत् प्रहारपरता मार्जितैवाशु साभवत् ॥


4.11.14
कथं स्थिरा जगत्य् अस्मिन् भवेम इति चिन्तया ।
वेधिता दीनतां जग्मुः पद्मा इव निरम्भसः ॥


4.11.15
तेषां त्व् अर्थान्नपानेषु स्वाहङ्कृतिमतां रतिः ।
बभूव भवभावस्था भीषणा भवभागिनी ॥


4.11.16
अथ तस्मिन् रणे भीत्या सापेक्षत्वम् उपाययुः ।
मत्तेभगणसंरब्धा वने हरिणका इव ॥


4.11.17
मरिष्यामो मरिष्याम इति चिन्ताहताशयाः ।
मन्दं मन्दं किल भ्रेमुः कुपितैरावणे रणे ॥


4.11.18
शरीरैकार्थिनां तेषां भीतानां मरणाद् अति ।
अल्पसत्त्वतया मूर्ध्नि कृतम् आपत्प्रदं पदम् ॥


4.11.19
अथ प्रम्लानसत्त्वास् ते हन्तुम् अग्रगतं भटम् ।
न शेकुर् इन्धनक्षीणा हविर् दग्धुम् इवाग्नयः ॥


4.11.20
विबुधानां प्रहरतां सुदस्युत्वम् उपागताः ।
क्षतविक्षतसर्वाङ्गास् तस्थुस् सामान्यवद्भटाः ॥


4.11.21
बहुनात्र किम् उक्तेन मरणाद् भीतचेतसः ।
दैत्या देवेषु वल्गत्सु दुद्रुवुस् समराजिरात् ॥


4.11.22
तेषु द्रवत्सु सर्वेषु सर्वतो दानवाद्रिषु ।
दामव्यालकटाख्येषु विख्यातेष्व् असुरालये ॥


4.11.23
तद्दैत्यसैन्यम् अपतत् खाद् विद्रुतम् इतस् ततः ।
कल्पान्तपवनाधूतं ताराजालम् इवाभितः ॥


4.11.24
अमराचलकुञ्जेषु शिखराणां शिलासु च ।
तटेषु वारिराशीनां पयोदपटलेषु च ॥


4.11.25
सागरावर्तगर्तेषु श्वभ्रेष्व् अथ सरित्सु च ।
जङ्गलेषु दिगन्तेषु ज्वलत्सु विपिनेषु च ॥


4.11.26
तद्रणोत्सन्नकोशेषु ग्रामेषु नगरेषु च ।
अटवीषूग्रयक्षासु मरुषूद्यद्दवाग्निषु ॥


4.11.27
लोकालोकाचलान्तेषु पर्वतेषु ह्रदेषु च ।
अन्ध्रद्रमिडकाश्मीरपारसीकपुरेषु च ॥


4.11.28
नानाम्भोधितरङ्गासु गङ्गाजलघटासु च ।
द्वीपान्तरेषु दूरेषु जम्बूषण्डलतासु च ॥


4.11.29
सर्वतः पर्वताकाराः पतितास् ते सुरारयः ।
विस्फोटिताङ्गचरणा विभिन्नकरबाहवः ॥


4.11.30
शाखालग्नान्त्रतन्त्रीका मुक्तरक्तवहच्छटाः ।
व्यस्ताङ्गखुरमूर्धानो निष्क्रान्तकुपितेक्षणाः ॥


4.11.31
स्वायुधावलनावेगच्छिन्नकङ्कटहेतयः ।
दूरापातविपर्यस्तपतन्नानाविधांशुकाः ॥


4.11.32
कण्ठलग्नशिरस्त्राणखटत्कारोग्रभीतयः ।
शिलाशितशिखाप्रोतदेहभागावलम्बिनः ॥


4.11.33
शल्मल्यग्रदृढापातप्रोतकङ्कटशङ्कवः ।
सुशिलाफलकास्फालशतधाशीर्णमस्तकाः ॥


4.11.34
सर्व एव सकलासु सशस्त्राः पातमात्रसमनन्तरम् एव ।
दिक्षु नाशम् अगमन्न् असुरेन्द्राः पांसवो ऽम्बुधिगताः पयसीव ॥

