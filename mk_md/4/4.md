4.4.1
वसिष्ठः:
जन्तोः कृतविचारस्य विगलद्वृत्तिचेतसः ।
मननं त्यजतो ज्ञत्वात् किञ्चित् परिगतात्मनः ॥


4.4.2
दृश्यं सन्त्यजतो हेयम् उपादेयम् उपेयुषः ।
द्रष्टारं पश्यतो दृश्यम् अद्रष्टारम् अपश्यतः ॥


4.4.3
असुप्तस्य परे तत्त्वे जागरूकस्य जीवतः ।
सुप्तस्य घनसम्मोहमये संसारवर्त्मनि ॥


4.4.4
पर्यन्तात्यन्तवैरस्याद् अरसस्य रसेष्व् अपि ।
भोगेष्व् आभोगरम्येषु नीरसस्य निराशिषः ॥


4.4.5
व्रजत्य् आत्माम्भसैकत्वं जीर्णजाड्ये मनस्य् अलम् ।
गलत्य् अपगतासङ्गे हिमापूर इवातपे ॥


4.4.6
तरङ्गितासु कल्लोलजाललोलान्तरासु च ।
शाम्यन्तीष्व् अथ तृष्णासु नदीष्व् इव घनात्यये ॥


4.4.7
संसारवासनाजाले खगजाल इवाखुना ।
त्रोटिते चादृढग्रन्थिश्लथे वैरस्यरंहसा ॥


4.4.8
कतकं फलम् आसाद्य यथा वारि प्रसीदति ।
तथा विज्ञानवशतस् स्वभावस् सम्प्रसीदति ॥


4.4.9
नीरागं निरुपासङ्गं निर्द्वन्द्वं निरुपाश्रयम् ।
विनिर्याति मनो मोहाद् विहगः पञ्जराद् इव ॥


4.4.10
शान्तसन्देहदौरात्म्यं गतकौतुकविभ्रमम् ।
परिपूर्णान्तरं चेतः पूर्णेन्दुर् इव राजते ॥


4.4.11
जनितोत्तमसौन्दर्या दूरोदस्तनतोन्नता ।
समतोदेति सर्वत्र शान्तवात इवार्णवे ॥


4.4.12
अन्धकारमयी मूढा जाड्यजर्जरितान्तरा ।
तनुताम् एति संसारवासनेव प्रगे क्षपा ॥


4.4.13
दृष्टचिद्भास्करा प्रज्ञापद्मिनी पुण्यपल्लवा ।
विकसत्य् अमलोद्द्योता प्रातर् द्यौर् इव रूपिणी ॥


4.4.14
प्रज्ञा हृदयहारिण्यो भुवनाह्लादनक्षमाः ।
सत्त्वलक्ष्म्यः प्रवर्तन्ते सकलेन्दोर् इवांशवः ॥


4.4.15
बहुनात्र किम् उक्तेन ज्ञातज्ञेयो महामतिः ।
नोदेति नैव यात्य् अस्तम् अभूताकाशकोशवत् ॥


4.4.16
विचारणापरिज्ञातस्वभावस्योदितात्मनः ।
अनुकम्प्या भवन्त्य् एते ब्रह्मविष्ण्विन्द्रशङ्कराः ॥


4.4.17
प्रकटाकारम् अप्य् अन्तर् निरहङ्कारचेतसम् ।
नाप्नुवन्ति विकल्पास् तं मृगतृष्णाम्ब्व् इवैणकाः ॥


4.4.18
तरङ्गवद् अमी लोकाः प्रयान्त्य् आयान्ति चाभितः ।
क्रोडीकुरुत आत्मोत्थे न ज्ञं मरणजन्मनी ॥


4.4.19
आविर्भावतिरोभावौ संसारो नेतरः क्रमः ।
इति ताभ्यां समालोके रमते न स खिद्यते ॥


4.4.20
न जायते न म्रियते कुम्भे कुम्भनभो यथा ।
भूषिते दूषिते वापि देहे तद्वद् इहात्मवान् ॥


4.4.21
विवेक उदिते शीते मिथ्याभ्रमभरोदिता ।
क्षीयते वासना साभ्रे मृगतृष्णा मराव् इव ॥


4.4.22
को ऽहं कथम् इदं वेति यावन् न प्रविचारितम् ।
संसाराडम्बरं तावद् अन्धकारोपमं स्थितम् ॥


4.4.23
मिथ्याभ्रमभरोद्भूतं शरीरं पदम् आपदाम् ।
आत्मभावनया नेदं यः पश्यति स पश्यति ॥


4.4.24
देशकालवशोत्थानि न ममेति गतभ्रमम् ।
शरीरसुखदुःखानि यः पश्यति स पश्यति ॥


4.4.25
आत्मानम् इतरच् चैव दृशा नित्याविभिन्नया ।
सर्वं चिज्ज्योतिर् एवेति यः पश्यति स पश्यति ॥


4.4.26
अपारपर्यन्तनभो दिक्कालादिक्रियान्वितम् ।
अहम् एवेति सर्वत्र यः पश्यति स पश्यति ॥


4.4.27
वालाग्रलक्षभागात् तु कोटिशः परिकल्पितः ।
अहं सूक्ष्म इति व्यापी यः पश्यति स पश्यति ॥


4.4.28
सर्वशक्तिर् अनन्तात्मा सर्वभावान्तरस्थितः ।
अद्वितीयश् चिद् इत्य् अन्तर् यः पश्यति स पश्यति ॥


4.4.29
आधिव्याधिभयोद्विग्नो जरामरणजन्मवान् ।
देहो ऽहम् इति न प्राज्ञो यः पश्यति स पश्यति ॥


4.4.30
तिर्यग् ऊर्ध्वम् अधस्ताच् च व्यापको महिमा मम ।
न द्वितीयो ममास्तीति यः पश्यति स पश्यति ॥


4.4.31
मयि सर्वम् इदं प्रोतं सूत्रे मणिगणा इव ।
चित्तन्तुर् अहम् एवेति यः पश्यति स पश्यति ॥


4.4.32
नाहं न चान्यद् अस्तीह ब्रह्मैवास्ति न चास्ति तत् ।
इत्थं सदसतोर् मध्यं यः पश्यति स पश्यति ॥


4.4.33
यन् नाम किञ्चित् त्रैलोक्ये स एको ऽवयवो मम ।
तरङ्गो ऽब्धाव् इवेत्य् अन्तर् यः पश्यति स पश्यति ॥


4.4.34
आत्मतापरते त्वत्तामत्ते यस्य महात्मनः ।
भावाद् उपरते स्यातां स पश्यति सुलोचनः ॥


4.4.35
शोच्या पाल्या मयैवेयं स्वसेयं मे कनीयसी ।
त्रिलोकी पेलवेत्य् उच्चैर् यः पश्यति स पश्यति ॥


4.4.36
चेत्यानुपातरहितं चिद्भैरवमयं वपुः ।
आपूरितजगज्जालं यः पश्यति स पश्यति ॥


4.4.37
सुखं दुःखं भवो ऽभावो ऽविवेककलनाश् च याः ।
अहं न वेति वा नूनं पश्यन् न परिहीयते ॥


4.4.38
स्वात्मसत्तापरापूर्णे जगत्य् अन्येन वर्जिते ।
किं मे हेयं किम् आदेयम् इति पश्यन् सदृङ् नरः ॥


4.4.39
अप्रतर्क्यम् अनाभासं सन्मात्रम् इदम् इत्य् अलम् ।
हेयोपादेयकलना यस्य क्षीणा नमामि तम् ॥


4.4.40
य आकाशवद् एकात्मा सर्वभावगतो ऽपि सन् ।
न भावरञ्जनाम् एति स महात्मा महेश्वरः ॥


4.4.41
तमःप्रकाशकलनामुक्तः कालात्मतां गतः ।
यस् सोम्यस् सुसमस् स्वस्थस् तं नौमि पदम् आगतम् ॥


4.4.42
यस्योदयास्तमयसङ्कलनाकलासु चित्रासु चारुविभवासु जगद्गतासु ।
वृत्तिस् समैव सकलैकगतेर् अनन्ता तस्मै नमः परमबोधवते शिवाय ॥

