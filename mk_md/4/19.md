4.19.1
वसिष्ठः:
इत्थं स्थिरचलाकारास् संसारावलयो ऽभितः ।
स्वभावाद् ब्रह्मणस् सर्वाः पुनर् आयान्ति यान्ति च ॥


4.19.2
स्वतस् सर्वम् इदं जातम् अन्योऽन्यं हेतुतां गतम् ।
अन्योऽन्यम् अपि नश्यच् च स्वत एव विलीयते ॥


4.19.3
स्वतस् स्तम्भनिभस् स्पन्दो यथागाधजलोदरे ।
तथैवेदम् असत् सच् च चिद् एव परिदृश्यते ॥


4.19.4
व्योमन्य् एव निराभासे निदाघात् सरितो यथा ।
लक्ष्यन्ते तद्वद् एवेमाश् चित्तत्त्वे सृष्टिदृष्टयः ॥


4.19.5
यथा मदवशाद् आत्मा स्वो ऽन्यवत् प्रतिभासते ।
तथैव चित्त्वाच् चिद्धातुस् स एवास इव स्थितः ॥


4.19.6
न चेदं सद् असन् नेदं तत्स्थातत्स्थतया चितिः ।
नातिरिक्तातिरिक्ता च कटकादिषु हेमता ॥


4.19.7
येन शब्दं रसं रूपं गन्धं जानासि राघव ।
सो ऽयम् आत्मा परं ब्रह्म सर्वम् आपूर्य संस्थितः ॥


4.19.8
नानैकताम् अतीतात् तु सर्वगाद् अमलात्मनः ।
द्वितीया कल्पनैवास्ति काचिन् नेतरथा क्वचित् ॥


4.19.9
राशेर् अभावाद् अन्यस्य भावाभावाश् शुभाशुभाः ।
सृष्टयः परिकल्प्यन्ते नात्मनैवाथ वात्मनि ॥


4.19.10
यस्माद् आत्मनो व्यतिरिक्ते वस्तुनि सिद्धे सति तत्रेच्छा प्रवर्तते ।
	यत्र स्वात्मनो व्यतिरिक्तं न किञ्चिद् अपि सम्भवति तत्रात्मा किं नामाभिवाञ्छतु ।
	किम् अनुसन्दधातु ।
	किम् उपैतु ।
	अत इदम् ईहितम् इदम् अनीहितम् इत्य् आत्मानं न स्पृशन्ति विकल्पाः ।
	अतो निरिच्छतयायम् आत्मा न किञ्चिद् अपि करोति कर्तृकरणकर्मणाम् एकत्वात् ।
	न क्वचित् तिष्ठत्य् आधाराधेययोर् एकत्वात् ।
	न च निरिच्छस्यात्मनो नैष्कर्म्यम् अभिमतं द्वितीयायाः कल्पनाया असम्भवात् ।
	तेन राम ।


4.19.11
नासि रामो न चारामस् त्वम् इयं ब्रह्मसंस्थितिः ।
सर्वद्वन्द्वविनिर्मुक्तः कर्ता भव गतज्वरः ॥


4.19.12
अन्यच् च राघव ।
पुरः कृत्वा कृत्वा बहुविधम् इदं कर्म तरसा त्वया प्राप्यं किं तद् वद यद् उचितं भूतगणकात् ।
अकर्तृत्वे चास्था भवतु तव मावाञ्छनमतेर् भव स्वस्थस्वच्छस् स्थिततरमतिर् धैर्यजलधिः ॥


4.19.13
गत्वा सुदूरम् अपि यत्नवता जनेन नासाद्यते तद् इह येन सुपूर्णतेति ।
मत्वेति सन्त्यज पदार्थगणं धिया त्वं तत्त्वं स्वम् एव परमार्थतया चिदात्मा ॥

