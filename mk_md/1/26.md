1.26.1
रामः:
अन्यच् च तातातितराम् अरम्ये मनोरमे वेह जगत्स्वरूपे ।
न किञ्चिद् अप्य् एति तद् अर्थजातं येनातिविश्रान्तिम् उपैति चेतः ॥


1.26.2
बाल्ये गते कल्पितकेलिलोले वयोमृगे दारदरीषु कीर्णे ।
शरीरके जर्जरतां प्रयाते विदूयते केवलम् एव लोकः ॥


1.26.3
जरातुषाराभिहतां शरीरसरोजिनीं दूरतरे विहाय ।
क्षणाद् गते जीवितचञ्चरीके जनस्य संसारसरो विशुष्कम् ॥


1.26.4
यदा यदा पाकम् उपैति नूनं तदा तदेयं नतिम् आतनोति ।
जराभरानल्पनवप्रसूनविजर्जरा कायलता नराणाम् ॥


1.26.5
तृष्णानदी सारतरप्रवाहग्रस्ताखिलानन्तपदार्थजाता ।
तटस्थसन्तोषसुवृक्षमूलनिकाषदक्षा वहतीह लोके ॥


1.26.6
शरीरनौश् चर्मनिबद्धबन्धा भवाम्बुधाव् आलुलिता भ्रमन्ती ।
प्रव्रोड्यते पञ्चभिर् इन्द्रियाख्यैर् अधो वहन्ती मकरैर् अधीना ॥


1.26.7
तृष्णालताकाननचारिणो ऽमी शाखाशतं काममहीरुहेषु ।
परिभ्रमन्तः क्षपयन्ति कामम् मनोमृगा नो फलम् आप्नुवन्ति ॥


1.26.8
कृच्छ्रेषु दूरास्तविषादमोहास् स्वाम्येष्व् अनुत्सिक्तमनोऽभिरामाः ।
सुदुर्लभास् सम्प्रति सुन्दरीभिर् अनाहतान्तःकरणा महान्तः ॥


1.26.9
तरन्ति मातङ्गघटातरङ्गं रणाम्बुधिं ये मयि ते न शूराः ।
शूरास् त एवेह मनस्तरङ्गं ये हीन्द्रियाम्भोधिम् इमं तरन्ति ॥


1.26.10
अक्लिष्टपर्यन्तफलाभिरामा न दृश्यते कस्यचिद् एव काचित् ।
क्रिया दुराशाहतचित्तवृत्तेर् याम् एत्य विश्रान्तिम् उपैति लोकः ॥


1.26.11
कीर्त्या जगद् दिक्कुहरं प्रतापैश् श्रिया गृहं सत्त्वबलेन लक्ष्मीम् ।
ये पूरयन्त्य् अक्षतधर्मबन्धा न ते जगत्यां सुलभा मनुष्याः ॥


1.26.12
अप्य् अन्तरस्थं गिरिशैलभित्तेर् वज्रालयाभ्यन्तरसंस्थितं वा ।
सर्वं समायान्ति समिद्धवेगास् सर्वाश् श्रियस् सन्ततम् आपदश् च ॥


1.26.13
पुत्राश् च दाराश् च धनं च बुद्ध्या प्रकल्प्यते तात रसायनं व ।
सर्वं तु तन् नोपकरोत्य् अथान्ते यत्रातिरम्या विषमूर्छनैव ॥


1.26.14
विषादयुक्तो विषमाम् अवस्थाम् उपागतः कायवयोऽवसाने ।
भावान् स्मरन् स्वान् अभिधर्मरिक्ताञ् जनो जरावान् अभिदह्यते ऽन्तः ॥


1.26.15
कामार्थधर्माप्तिकृशान्तराभिः क्रियाभिर् आदौ दिवसानि नीत्वा ।
चेतश् चलद् बर्हिणपिञ्छलोलं विश्रान्तिम् आगच्छतु केन पुंसः ॥


1.26.16
पुरोगतैर् अप्य् अनवाप्तरूपैस् तरङ्गिणीतुङ्गतरङ्गकल्पैः ।
क्रियाफलैर् दैववशाद् उपेतैर् विडम्ब्यते भिन्नरुचिर् हि लोकः ॥


1.26.17
इमान्य् अमूनीति विभावितानि कार्याण्य् अपर्यन्तमनोरमाणि ।
जनस्य जायाजनरञ्जनेन जटाजरान्तं जरयन्ति चेतः ॥


1.26.18
पर्णानि शीर्णानि यथा तरूणां समेत्य जन्माशु लयं प्रयान्ति ।
तथैव लोकास् स्वविवेकहीनास् समेत्य गच्छन्ति कुतो ऽप्य् अहोभिः ॥


1.26.19
इतस् ततो दूरतरं विहृत्य प्रविश्य गेहं दिवसावसाने ।
विवेकिलोकाश्रयिसाधुकर्मरिक्ते ऽह्नि याते क उपैति निद्राम् ॥


1.26.20
विद्राविते शत्रुजने समस्ते समागतायाम् अभितश् च लक्ष्म्याम् ।
सेव्यन्त एतानि सुखानि यावत् तावत् समायाति कुतो ऽपि मृत्युः ॥


1.26.21
कुतो ऽपि संवर्धिततुच्छरूपैर् भावैर् अमीभिः क्षणदृष्टनष्टैः ।
विलोभ्यमाना जनता जगत्यां न वेत्त्य् उपायातम् अहो न यातम् ॥


1.26.22
यियासुभिः कालमुखं क्रियन्ते जनैडकैस् ते हतकर्मबन्धाः ।
ये पीनताम् एव बलाद् उपेत्य शरीरबन्धे ननु ते भवन्ति ॥


1.26.23
अजस्रम् आगच्छति सत्वरेयम् अनारतं गच्छति सत्वरैव ।
कुतो ऽपि लोला जनता जगत्यां तरङ्गमाला क्षणभङ्गुरेव ॥


1.26.24
प्राणापहारैकपरा नराणाम् मनो मनोहारितया हरन्ति ।
रक्तच्छदाष् षट्पदचञ्चलाक्ष्यो विषद्रुमा लोललतास् स्त्रियश् च ॥


1.26.25
इतो ऽन्यतश् चोपगता मुधैव समानसङ्केतनिबद्धभावा ।
यात्रासमासङ्गसमा नराणां कलत्रमित्रव्यवहारमाया ॥


1.26.26
प्रदीपकान्तिष्व् इव भुक्तभूरिदशास्व् अतिस्नेहनिबन्धनीषु ।
संसारमायासु चलाचलासु न ज्ञायते तत्त्वम् अतात्त्विकीषु ॥


1.26.27
संसारसंरम्भकुचक्रिकेयम् प्रावृट्पयोबुद्बुदभङ्गुरापि ।
असावधानस्य जनस्य बुद्धौ चिरस्थिरप्रत्ययम् आतनोति ॥


1.26.28
शोभोज्ज्वला दैन्यवशाद् विनष्टा गुणास् स्थितास् सम्प्रति जर्जरत्वे ।
आश्वासना दूरतरं प्रयाता जनस्य हेमन्त इवाब्जिनीषु ॥


1.26.29
पुनः पुनर् दैववशाद् उपेत्य स्वदेहभारेण कृतापकारः ।
विलूयते यत्र तरुः कुठारैर् आश्वासने तत्र हि कः प्रसङ्गः ॥


1.26.30
मनोरमस्याप्य् अतिदोषवृत्तेर् अन्तर् विघाताय समुत्थितस्य ।
विषद्रुमस्येव जनस्य सङ्गाद् आसाद्यते सम्प्रति मूर्छनैव ॥


1.26.31
कास् ता दृशो यासु न सन्ति दोषाः कास् ता दिशो यासु न दुःखदाहः ।
कास् ताः प्रजा यासु न भङ्गुरत्वं कास् ताः क्रिया यासु न नाम माया ॥


1.26.32
कल्पाभिधानक्षणजीविनो ऽपि कल्पौघसङ्ख्याकलने विरिञ्चाः ।
अतः कलाशालिनि कालजाले लघुत्वदीर्घत्वधियो ऽप्य् असत्याः ॥


1.26.33
सर्वत्र पाषाणमया महीध्रा मृदा मही दारुभिर् एव वृक्षाः ।
मांसैर् जनाः पौरुषबद्धभावा नापूर्वम् अस्तीह विकारहीनम् ॥


1.26.34
आलोक्यते चेतनयानुविद्धः पयोनिबद्धो ऽणुचयो नभस्स्थः ।
पृथग्विभागेन पदार्थलक्ष्म्या एतज् जगन् नेतरद् अस्ति किञ्चित् ॥


1.26.35
चमत्कृतिश् चेह मनस्विलोके चेतश्चमत्कारकरी नराणाम् ।
स्वप्ने ऽपि साधो विषयं कदाचित् केषाञ्चिद् अप्य् एति न चित्ररूपा ॥


1.26.36
अद्यापयाते त्व् अपि कल्पनाया आकाशवल्लीफलवन्महत्त्वे ।
उदेति नो ऽलोभलवाहतानाम् उदारवृत्तान्तमयी कथैव ॥


1.26.37
आदातुम् इच्छन् पदम् उत्तमानां स्वचेतसैवोपहतो ऽद्य लोकः ।
पतत्य् अशङ्कं पशुर् अद्रिकूटाद् आनीलवल्लीदलवाञ्छयेव ॥


1.26.38
अवान्तरन्यस्तनिरर्थकांसच्छायालतापत्त्रफलप्रसूनाः ।
शरीर एव क्षतसम्पदश् च श्वभ्रद्रुमा अद्यतना नराश् च ॥


1.26.39
क्वचिज् जना मार्दवसुन्दरेषु क्वचित् करालेषु च सञ्चरन्ति ।
दशान्तरालेषु निरन्तरेषु वनान्तषण्डेष्व् इव कृष्णशाराः ॥


1.26.40
धातुर् नवानि दिवसं प्रति भीषणानि रम्याणि चावलुलिताखिलमानवानि ।
कार्याणि कष्टफलपाकहतोदयानि विस्मापयन्ति न शठस्य मनांसि केषाम् ॥


1.26.41
जनः कामासक्तो विविधकुकलावेदनपरस् समस् स्वप्ने ऽप्य् अस्मिञ् जगति सुलभो नाद्य सुजनः ।
क्रिया दुःखासङ्गाद् विधुरविधुरा नूनम् अखिला न जाने नेतव्या कथम् इव दशा जीवितमयी ॥

