1.11.1
वाल्मीकिः:
इति पृष्टो मुनीन्द्रेण समाश्वास्य च राघवः ।
उवाच वचनं चारु धीरपूर्णार्थमन्थरम् ॥


1.11.2
रामः:
भगवन् भवता पृष्टो यथावद् अधुना किल ।
कथयाम्य् अहम् अज्ञो ऽपि को लङ्घयति सद्वचः ॥


1.11.3
अहं तावद् अयं जातो निजे ऽस्मिन् पितृसद्मनि ।
क्रमेण वृद्धिं सम्प्राप्तः प्राप्तविद्यश् च संस्थितः ॥


1.11.4
ततस् सदाचारपरो भूत्वाहं मुनिनायक ।
विहृतस् तीर्थयात्रार्थम् उर्वीम् अम्बुधिमेखलाम् ॥


1.11.5
एतावताथ कालेन संसारास्थाम् इमां मम ।
स्वविवेको जहारान्तर् ओघस् तटलताम् इव ॥


1.11.6
विवेकेन परीतात्मा तेनाहं तदनु स्वयम् ।
भोगनीरसया बुद्ध्या प्रविचारितवान् इदम् ॥


1.11.7
किं नामेदं वत सुखं यो ऽयं संसारसंसृतिः ।
जायते मृतये लोको म्रियते जननाय च ॥


1.11.8
स्वस्थितास् सर्व एवेमे सचराचरचेष्टिताः ।
आपदां पतयः पापा भावा विभवभूमयः ॥


1.11.9
अयश्शलाकासदृशाः परस्परम् असङ्गिनः ।
श्लिष्यन्ते केवलं भावा मनःकल्पनया स्वया ॥


1.11.10
मनस्समायत्तम् इदं जगद् आभोगि दृश्यते ।
मनश् चासद् इहाभाति केन स्मः परिमोहिताः ॥


1.11.11
असतैव वयं कष्टं विक्रीता मूढबुद्धयः ।
मृगतृष्णाम्भसा दूरे वने मुग्धमृगा इव ॥


1.11.12
न केनचिच् च विक्रीता विक्रीता इव संस्थिताः ।
वत मूढा वयं सर्वे जानाना अपि शम्बरम् ॥


1.11.13
किम् एतेषु प्रपञ्चेषु भोगा नाम सुदुर्भगाः ।
मुधैव हि वयं मोहात् संस्थिता बद्धभावनाः ॥


1.11.14
अज्ञाते बहुकालेन व्यर्थ एव वयं घने ।
मोहे निपतिता मुग्धाश् श्वभ्रे मुग्धमृगा इव ॥


1.11.15
किं मे राज्येन किं भोगैः को ऽहं किम् इदम् आगतम् ।
यन् मिथ्यैवास्तु तन् मिथ्या कस्य नाम किम् आगतम् ॥


1.11.16
एवं विमृशतो ब्रह्मन् सर्वेष्व् एव ततो मम ।
भावेष्व् अरतिर् आयाता पथिकस्य मरुष्व् इव ॥


1.11.17
तद् एतद् भगवन् ब्रूहि किम् इदं परिनश्यति ।
किम् इदं जायते भूयः किम् इदं परिवर्धते ॥


1.11.18
जरामरणम् आपच् च जननं सम्पदस् तथा ।
आविर्भावतिरोभावैर् विवर्तन्ते पुनः पुनः ॥


1.11.19
भावैस् तैर् एव तैर् एव तुच्छैर् वयम् इमे किल ।
पश्य जर्जरतां नीता वातैर् इव गिरिद्रुमाः ॥


1.11.20
अचेतना इव जनाः पवनैः प्राणनामभिः ।
ध्वनन्तस् संस्थिता व्यर्थं यथा कीचकवेणवः ॥


1.11.21
शाम्यतीदं कथं दुःखम् इति तप्तो ऽस्मि चिन्तया ।
जरद्द्रुम इवोग्रेण कोटरस्थेन वह्निना ॥


1.11.22
संसारदुःखपाषाणनीरन्ध्रहृदयो ऽप्य् अहम् ।
निजलोकभयाद् एव गलद्बाष्पैर् न रोदिमि ॥


1.11.23
शून्यमन्मुखवृत्तीस् तु शुष्करोदननीरसाः ।
विवेक एव हृत्संस्थो ममैकान्तेषु पश्यति ॥


1.11.24
भृशं मुह्यामि संस्मृत्य भावाभावमयीं स्थितिम् ।
दारिद्र्येणेव सुभगो दूरे संसारचिन्तया ॥


1.11.25
मोहयन्ति मनोवृत्तिं खण्डयन्ति गुणान् अलम् ।
दुःखजालं प्रयच्छन्ति विप्रलम्भपराश् श्रियः ॥


1.11.26
चिन्तानिचयवक्राणि नानन्दाय धनानि मे ।
सम्प्रसूतकलत्राणि गृहाण्य् उग्रापदां यथा ॥


1.11.27
विविधदोषदशापरिचिन्तनैस् सततभङ्गुरकारणकल्पितैः ।
मम न निर्वृतिम् एति मनो मुने निगडितस्य यथा वनहस्तिनः ॥


1.11.28
खलाः काले काले निशि निशितमोहैकमिहिकागतालोके लोके विषयहठचौरास् सुचतुराः ।
प्रवृत्ताः प्रोद्युक्ता दिशि दिशि विवेकैकहरणे रणे शक्तास् तेषां वदत विबुधाः के ऽद्य सुभटाः ॥

