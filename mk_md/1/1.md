1.1.1
दिवि भूमौ तथाकाशे बहिर् अन्तश् च मे विभुः ।
यो ऽवभात्य् अवभासात्मा तस्मै विश्वात्मने नमः ॥


1.1.2
अहम् बद्धो विमुक्तस् स्याम् इति यस्यास्ति निश्चयः ।
नात्यन्ततज्ज्ञो नातज्ज्ञस् सो ऽस्मिञ् शास्त्रे ऽधिकारवान् ॥


1.1.3
वाल्मीकिः:
कथोपायान् विचार्यादौ मोक्षोपायान् इमान् अथ ।
यो विचारयति प्राज्ञो न स भूयो ऽभिजायते ॥


1.1.4
अस्मिन् रामायणे नाम कथोपायान् महाफलान् ।
एतांस् तु प्रथमं कृत्वा पुराहम् अरिमर्दन ॥


1.1.5
शिष्यायास्मै विनीताय भरद्वाजाय धीमते ।
एकाग्रो दत्तवान् रम्यान् मणीन् अब्धिर् इवार्थिने ॥


1.1.6
तत एते कथोपाया भरद्वाजेन धीमता ।
कस्मिंश्चिन् मेरुगहने ब्रह्मणो ऽग्र उदाहृताः ॥


1.1.7
अथास्य तुष्टो भगवान् ब्रह्मा लोकपितामहः ।
वरं पुत्र गृहाणेति समुवाच महाशयः ॥


1.1.8
भरद्वाजः:
भगवन् भूतभव्येश वरो ऽयं मे ऽद्य रोचते ।
येनेयं जनता दुःखान् मुच्यते तद् उदाहर ॥


1.1.9
ब्रह्मा:
गुरुं वाल्मीकिम् अत्राशु प्रार्थयस्व प्रयत्नतः ।
तेनेदं यत् समारब्धं रामायणम् अनिन्दितम् ॥


1.1.10
तस्मिञ् ज्ञाते नरो मोहात् समग्रात् सन्तरिष्यति ।
सेतुनेवाम्बुधेः पारम् अपारगुणशालिना ॥


1.1.11
इत्य् उक्त्वा स भरद्वाजं परमेष्ठी ममाश्रमम् ।
अभ्यागमत् समं तेन भरद्वाजेन भूतकृत् ॥


1.1.12
तूर्णं सम्पूजितो देवस् सो ऽर्घ्यपाद्यादिना मया ।
अवोचन् मां महासत्त्वस् सर्वभूतहिते रतः ॥


1.1.13
रामस्वभावकथनाद् अस्माद् वरमुने त्वया ।
नोद्योगस् सम्परित्याज्य आ समाप्तेर् अनिन्दितात् ॥


1.1.14
ज्ञातेनानेन लोको ऽयम् अस्मात् संसारसङ्कटात् ।
समुत्तरिष्यति क्षिप्रं पोतेनेवाशु सागरात् ॥


1.1.15
वक्तुं तवैतम् एवार्थम् अहम् आगतवान् अयम् ।
कुरु लोकहितार्थं त्वं शास्त्रम् इत्य् उक्तवान् अजः ॥


1.1.16
मम पुण्याश्रमात् तस्मात् क्षणाद् अन्तर्धिम् आगतः ।
मुहूर्ताद् उद्यतः प्रोच्चैस् तरङ्ग इव वारिणः ॥


1.1.17
तस्मिन् प्रयाते भगवत्य् अहं विस्मयम् आगतः ।
पुनस् तत्र भरद्वाजम् अपृच्छं स्वच्छया धिया ॥


1.1.18
किम् एतद् ब्रह्मणा प्रोक्तम् भरद्वाज वदाशु मे ।
इत्य् उक्तेन पुनः प्रोक्तम् भरद्वाजेन मे ऽनघ ॥


1.1.19
भरद्वाजः:
एतद् उक्तम् भगवता यथा रामायणं कुरु ।
सर्वलोकहितायाशु संसारार्णवपोतकम् ॥


1.1.20
मह्यं च भगवन् ब्रूहि कथं संसारसङ्कटे ।
रामो व्यवहृतो ऽप्य् अस्मिन् भरतश् च महामनाः ॥


1.1.21
शत्रुघ्नो लक्ष्मणश् चापि सीता चापि यशस्विनी ।
रामानुयायिनस् ते वा मन्त्रिपुत्रा महाधियः ॥


1.1.22
निर्दुःखतां कथं ते तु प्राप्तास् तद् ब्रूहि मे स्फुटम् ।
तथैवाहं तरिष्यामि ततो जनतया सह ॥


1.1.23
भरद्वाजेन राजेन्द्र यदेत्य् उक्तो ऽस्मि सादरम् ।
तदा कर्तुं विभोर् आज्ञाम् अहं वक्तुं प्रवृत्तवान् ॥


1.1.24
शृणु वत्स भरद्वाज यथापृष्टं वदामि ते ।
श्रुतेन येन सम्मोहम् अलं दूरीकरिष्यसि ॥


1.1.25
तथा व्यवहर प्राज्ञ यथा व्यवहृतस् सुखी ।
सर्वासंसक्तया बुद्ध्या रामो राजीवलोचनः ॥


1.1.26
लक्ष्मणो भरतश् चैव शत्रुघ्नश् च महामनाः ।
कौसल्या च सुमित्रा च सीता दशरथस् तथा ॥


1.1.27
कृतास्थश् चाविरोधश् च बोधपारम् उपागतः ।
वसिष्ठो वामदेवश् च मन्त्रिणो ऽष्टौ तथेतरे ॥


1.1.28
घृष्टिर् विकुन्तो भामश् च सत्यवर्धन एव च ।
विभीषणस् सुषेणश् च हनुमान् इन्द्रजित् तथा ॥


1.1.29
एते ऽष्टाविंशतिः प्रोक्तास् समनीरागचेतसः ।
जीवन्मुक्ता महात्मानो यथाप्राप्तानुवर्तिनः ॥


1.1.30
एभिर् यथा हृतं दत्तं गृहीतम् उषितं स्मृतम् ।
तथा चेद् वर्तसे पुत्र मुक्त एवासि सङ्कटात् ॥


1.1.31
अपारसंसारसमुद्रपाती लब्ध्वा परां युक्तिम् उदारसत्त्वः ।
न शोकम् आयाति न दैन्यम् एति गतज्वरस् तिष्ठति नित्यतृप्तः ॥

