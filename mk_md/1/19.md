1.19.1
रामः:
बाल्यानर्थम् अथ त्यक्त्वा पुमान् अभिहताशयः ।
आरोहति निपाताय यौवनश्वभ्रसम्भ्रमम् ॥


1.19.2
तत्रानन्तविलासस्य लोलस्य स्वस्य चेतसः ।
वृत्तीर् अनुसरन् याति दुःखाद् दुःखतरं जडः ॥


1.19.3
स्वचित्तबिलसंस्थेन नानासम्भ्रमकारिणा ।
बलात् कामपिशाचेन विवशः परिभूयते ॥


1.19.4
चिन्तानां लोलवृत्तीनां ललनानाम् इवाभितः ।
अर्पयत्य् अवशश् चेतो ज्वालानाम् आत्मजं यथा ॥


1.19.5
ते ते दोषा दुरारम्भास् तत्र तं तादृशाशयम् ।
तरुणं प्रविलुम्पन्ति दृश्यास् ते नैव ये मुने ॥


1.19.6
महानरकबीजेन सन्ततभ्रमदायिना ।
यौवनेन न ये नष्टा नष्टा नान्येन ते जनाः ॥


1.19.7
नानारसमयी चित्रा वृत्तान्तनिचयोम्भिता ।
भीमा यौवनभूर् येन तीर्णा धीरस् स उच्यते ॥


1.19.8
निमेषभासुराकारम् आलोलघनगर्जितम् ।
विद्युत्प्रकाशम् अनिशं यौवनं मे न रोचते ॥


1.19.9
विविधावर्तबहुलं पङ्कलग्नं जडाशयम् ।
तरङ्गभङ्गुरं भीमं यौवनं मे न रोचते ॥


1.19.10
सर्वस्याग्रेसरं पुंसः क्षणमात्रमनोहरम् ।
गन्धर्वनगरप्रख्यं यौवनं मे न रोचते ॥


1.19.11
इषुप्रपातमात्रं हि सुखदं दुःखभासुरम् ।
दाहदोषप्रदं नित्यं यौवनं मे न रोचते ॥


1.19.12
मधुरं स्वादु तिक्तं च दूषणं दोषभूषणम् ।
सुराकल्लोलसदृशं यौवनं मे न रोचते ॥


1.19.13
असत्यं सत्यसङ्काशम् अचिराद् विप्रलम्भदम् ।
स्वप्नाङ्गनासङ्गसमं यौवनं मे न रोचते ॥


1.19.14
क्षणप्रकाशतरलं मिथ्यारचितचक्रिकम् ।
अलातचक्रप्रतिमं यौवनं मे न रोचते ॥


1.19.15
मृदुस्फारतरोदारम् अन्तश्शून्यं क्षणक्षतम् ।
शरदम्बुदसङ्काशं यौवनं मे न रोचते ॥


1.19.16
आपातमात्ररमणं सद्भावरहितान्तरम् ।
वेश्यास्त्रीसङ्गमप्रख्यं यौवनं मे न रोचते ॥


1.19.17
ये केचन दुरारम्भास् ते सर्वे सर्वदुःखदाः ।
तारुण्ये सन्निधिं यान्ति महोत्पाता इव क्षये ॥


1.19.18
हार्दान्धकारकारिण्या भैरवाकारवान् अपि ।
यौवनाज्ञानयामिन्या बिभेति भगवान् अपि ॥


1.19.19
सुविस्मृतशुभाचारं बुद्धिवैधुर्यदायिनम् ।
ददात्य् अतितराम् एष भ्रमं यौवनविभ्रमः ॥


1.19.20
कान्तावियोगजातेन हृदि दुर्धर्षवह्निना ।
यौवने दह्यते जन्तुस् तरुर् दावाग्निना यथा ॥


1.19.21
विस्तीर्णापि प्रसन्नापि पावन्य् अपि हि यौवने ।
मतिः कलुषताम् एति प्रावृषीव तरङ्गिणी ॥


1.19.22
शक्यते घनकल्लोलभीमा रोधयितुं नदी ।
न तु तारुण्यतरला तृष्णातरलितान्तरा ॥


1.19.23
सा कान्ता तौ स्तनौ पीनौ ते विलासास् तद् आननम् ।
तारुण्य इति चिन्ताभिर् याति जर्जरतां जनः ॥


1.19.24
तरत्तरलतृष्णार्तं युवानम् इह साधवः ।
पूजयन्ति न तुच्छेहं जरत्तृणलवं यथा ॥


1.19.25
नाशायैव मदान्धस्य दोषमौक्तिकधारिणः ।
अभिमानमहेभस्य नित्यालानं हि यौवनम् ॥


1.19.26
मनोविपुलमूलानां दोषाशीविषधारिणाम् ।
रोषरोदनवृक्षाणां यौवनं नवकाननम् ॥


1.19.27
रसकेसरसम्बाधं कुविकल्पदलाकुलम् ।
दुश्चिन्ताचञ्चरीकाणां पुष्करं विद्धि यौवनम् ॥


1.19.28
कृताकृतकुपक्षाणां हृत्सरस्तीरचारिणाम् ।
आधिव्याधिविहङ्गानाम् आलयो नवयौवनम् ॥


1.19.29
जडानां गतसङ्ख्यानां कल्लोलानां विलासिनाम् ।
अनपेक्षितमर्यादो वारिधिः पूर्णयौवनम् ॥


1.19.30
सर्वेषां गुणपर्णानाम् अपनेतुं रजस् ततः ।
अपनेतुं स्थितो दक्षो विषमो यौवनानिलः ॥


1.19.31
नयन्ति पाण्डुतां वक्त्रम् आकुलावकरोत्कटाः ।
आरोहन्ति परां कोटिं रूक्षा यौवनपांसवः ॥


1.19.32
उद्बोधयति दोषालीं निकृन्तति गुणावलीम् ।
नराणां यौवनोल्लासो विलासो दुष्कृतश्रियः ॥


1.19.33
शरीरपङ्कजरजश् चञ्चलां मतिषट्पदीम् ।
निबध्य मोहयत्य् एष नरं यौवनचन्द्रमाः ॥


1.19.34
शरीरषण्डकोद्भूता रम्या यौवनवल्लरी ।
लग्नम् एव मनोभृङ्गं मदयत्य् उन्नतिं गता ॥


1.19.35
शरीरमरुतापोत्थां युवतामृगतृष्णिकाम् ।
मनोमृगाः प्रधावन्तः पतन्ति विषमावटे ॥


1.19.36
शरीरशर्वरीज्योत्स्ना चित्तकेसरिणस् सटा ।
लहरी जीविताम्भोधेर् युवता मे न रोचते ॥


1.19.37
दिनानि कतिचिद् येयं फलिता देहजङ्गले ।
युवताशरद् अस्यां हि न समाश्वासम् अर्हथ ॥


1.19.38
झगित्य् एव प्रयात्य् एष शरीराद् युवताखगः ।
क्षणेनैवाल्पभाग्यस्य हस्ताच् चिन्तामणिर् यथा ॥


1.19.39
यदा यदा परां कोटिम् अभ्यारोहति यौवनम् ।
वल्गन्ति सरसाः कामास् तदा नाशाय केवलम् ॥


1.19.40
तावद् एव विवल्गन्ति रागद्वेषपिशाचिकाः ।
नास्तम् एति समस्तैषा यावद् यौवनयामिनी ॥


1.19.41
नानाधिकारबहुले वराके क्षणनाशिनि ।
कारुण्यं कुरु तारुण्ये म्रियमाणे सुते यथा ॥


1.19.42
हर्षम् आयाति यो मोहात् पुरुषः क्षणभङ्गिना ।
यौवनेन महामुग्धस् स वै नरमृगस् स्मृतः ॥


1.19.43
मानमोहमदोन्मत्तं यौवनं यो ऽभिलष्यति ।
अचिरेण स दुर्बुद्धिः पश्चात्तापेन युज्यते ॥


1.19.44
ते धर्म्यास् ते महात्मानस् त एव पुरुषा भुवि ।
ये सुखेन समुत्तीर्णास् साधो यौवनसङ्कटात् ॥


1.19.45
सुखेन तीर्यते ऽम्भोधिर् उत्कृष्टमकराकरः ।
न कल्लोलवनोल्लासि सदोषं हतयौवनम् ॥


1.19.46
विनयभूषितम् आर्यजनास्पदं करुणयोज्ज्वलम् आवलितं गुणैः ।
इह हि दुर्लभम् अङ्ग सुयौवनं जगति काननम् अम्बरगं यथा ॥

