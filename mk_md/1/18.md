1.18.1
रामः:
लब्ध्वापि तरलाकारे कार्यभारतरङ्गिणि ।
संसारसागरे जन्म बाल्यं दुःखाय केवलम् ॥


1.18.2
अशक्तिर् आपदस् तृष्णा मूकता मूढबुद्धिता ।
गृध्नुता लोलता दैन्यं सर्वं बाल्ये प्रवर्तते ॥


1.18.3
रोषरोदनरौद्रीषु दैन्यजर्जरितासु च ।
दशासु बन्धनं बाल्यम् आलानं करिणीष्व् इव ॥


1.18.4
न मृतौ न जरारोगे न चापदि न यौवने ।
ताश् चिन्ता विनिकृन्तन्ति हृदयं शैशवेषु याः ॥


1.18.5
तिर्यग्जातिसमारम्भस् सर्वैर् एवावधीरितः ।
लोलो बालजनाचारो मरणाद् अपि दुःखदः ॥


1.18.6
प्रतिबिम्बं घनाज्ञानां नानासङ्कल्पपेलवम् ।
बाल्यम् आलूनसंशीर्णमनः कस्य सुखावहम् ॥


1.18.7
जडश्यामलयाजस्रं जातभीत्या पदे पदे ।
यद् भयं शैशवे बुद्ध्या कस्याम् आपदि तद् भवेत् ॥


1.18.8
लीलासु दुर्विलासेषु दुरीहासु दुराशये ।
परमं मोहम् आदत्ते बालो बलवदापदम् ॥


1.18.9
विकल्पकलिलारम्भं दुर्विलासं दुरास्पदम् ।
शैशवं शासनायैव पुरुषस्य न शान्तये ॥


1.18.10
ये दोषा ये दुराचारा दुष्क्रमा ये दुराधयः ।
ते सर्वे संस्थिता बाल्ये दुर्गर्त इव कौशिकाः ॥


1.18.11
बाल्यं रम्यम् इति व्यर्थबुद्धयः कथयन्ति ये ।
तान् मूर्खपुरुषान् ब्रह्मन् धिग् अस्तु हतचेतसः ॥


1.18.12
यत्र लोलाकृति मनः परिस्फुरति वृत्तिषु ।
त्रैलोक्यराज्यम् अपि तत् कथं भवति तुष्टये ॥


1.18.13
सर्वेषाम् एव सत्त्वानां सर्वावस्थासु चैव हि ।
मनश् चञ्चलताम् एति बाल्ये दशगुणं मुने ॥


1.18.14
मनः प्रकृत्यैव चलं बाल्यं च चलतावरम् ।
तयोस् संश्लिष्टयोस् तात केनैवान्तः कुचापले ॥


1.18.15
स्त्रीलोचनैस् तडित्पुञ्जैर् ज्वालामालैस् तरङ्गकैः ।
चापलं शिक्षितं ब्रह्मञ् शैशवान् मनसो ऽथ वा ॥


1.18.16
शैशवं च मनश् चैव सर्वास्व् एव हि वृत्तिषु ।
भ्रातराव् इव लक्ष्येते सततं भङ्गुरस्थिती ॥


1.18.17
सर्वाणि दुष्टभूतानि सर्वे दोषा दुराशयाः ।
बाल्यम् एवोपजीवन्ति श्रीमन्तम् इव मानवाः ॥


1.18.18
नवं नवं प्रीतिकरं न शिशुः प्रत्यहं यदि ।
प्राप्नोति तद् असौ याति विषवेगस्य मूर्छनाम् ॥


1.18.19
स्तोकेन वशम् आयाति स्तोकेनैति विकारिताम् ।
अमेध्य एव रमते बालः कौलेयको यथा ॥


1.18.20
अजस्रं बाष्पवदनः कर्दमान्तर् जडाशयः ।
वर्षोक्षितस्य तप्तस्य स्थलस्य सदृशश् शिशुः ॥


1.18.21
भयाहारपरं दीनं यथादृष्टाभिलाषि च ।
लोलबुद्धिर् वपुर् धत्ते बालो दुःखाय केवलम् ॥


1.18.22
स्वसङ्कल्पाभिलषितान् भावान् अप्राप्य तप्तधीः ।
दुःखम् एत्य् अबलो बालो विनिकृत्त इवाशये ॥


1.18.23
दुरीहालब्धलक्ष्याणि बहुपक्षोल्वणानि च ।
बालस्य यानि दुःखानि मुने तानि न कस्यचित् ॥


1.18.24
बालो बलवताश्व् एव मनोरथविलासिना ।
मनसा तप्यते नित्यं ग्रीष्मेणेव वनस्थलम् ॥


1.18.25
विद्यागृहगतो बालः पराम् एति कदर्थनाम् ।
आलान इव नागेन्द्रो विषवैषम्यभीषणाम् ॥


1.18.26
नानामनोरथमयी मिथ्याकल्पितकल्पना ।
दुःखायात्यन्तदीर्घाय बालता पेलवाशया ॥


1.18.27
सम्भृष्टं तुहिनं भोक्तुम् इन्दुम् आदातुम् अम्बरात् ।
वाञ्छ्यते येन मौर्ख्येण तत् सुखाय कथं भवेत् ॥


1.18.28
अन्तश्चितेर् अशक्तस्य शीतातपनिवारणे ।
को विशेषो महाबुद्धे बालस्योर्वीरुहस्य च ॥


1.18.29
उड्डीनम् अभिवाञ्छन्ति पक्षाभ्यां क्षुत्परायणाः ।
भयाहारपरा नित्यं बाला विहगधर्मिणः ॥


1.18.30
शैशवे गुरुतो भीतिर् मातृतः पितृतस् तथा ।
जनतो ज्येष्ठबालाच् च शैशवं भयमन्दिरम् ॥


1.18.31
सकलदोषदशाविहताशयं शरणम् अप्य् अविवेकविलासिनः ।
इह न कस्यचिद् एव महामुने भवति बाल्यम् अलं परितुष्टिदम् ॥

