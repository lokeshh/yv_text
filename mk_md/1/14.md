1.14.1
रामः:
मुधैवाभ्युत्थितो मोहान् मुधैव परिवर्धते ।
मिथ्यामयेन भीतो ऽस्मि दुरहङ्कारशत्रुणा ॥


1.14.2
अहङ्कारवशाद् एव दोषकोशः कदर्थनाम् ।
ददाति दीनदीनानां संसारो विविधाकृतिः ॥


1.14.3
अहङ्कारवशाद् आपद् अहङ्काराद् दुराधयः ।
अहङ्कारवशाद् ईहाप्य् अहङ्कारो महामयः ॥


1.14.4
तम् अहङ्कारम् आश्रित्य परमं चिरवैरिणम् ।
न भुञ्जे न पिबाम्य् अम्भः किम् उ भोगान् भजे मुने ॥


1.14.5
संसाररज्जुर् आदीर्घा मम चेतसि मोहिनी ।
तताहङ्कारदोषेण किरातेनेव वागुरा ॥


1.14.6
यानि दुःखानि दीर्घाणि विषमाणि महान्ति च ।
अहङ्कारात् प्रसूतानि तान्य् अगात् खदिरा इव ॥


1.14.7
शमेन्दोस् सैंहिकेयास्यं गुणपद्ममहाशनिम् ।
ज्ञानमेघशरत्कालम् अहङ्कारं त्यजाम्य् अहम् ॥


1.14.8
नाहं रामो न मे वाञ्छा भावेषु च न मे मनः ।
शान्त आसितुम् इच्छामि स्वात्मन्य् एव जिनो यथा ॥


1.14.9
अहङ्कारवशाद् यद् यन् मया भुक्तं कृतं हृतम् ।
सर्वं तु तद् अवस्त्व् एव वस्त्व् अहङ्काररिक्तता ॥


1.14.10
अहम् इत्य् अस्ति चेद् ब्रह्मन्न् अहम् आपदि दुःखितः ।
सम्पत्सु सुखितस् तस्माद् अनहङ्कारिताधनः ॥


1.14.11
अहङ्कारं परित्यज्य मुने शान्तमनास् तथा ।
अवतिष्ठे गतोद्वेगो भोगौघे ऽभङ्गुरास्पदम् ॥


1.14.12
ब्रह्मन् यावद् अहङ्कारवारिदः प्रविजृम्भते ।
तावद् विकासम् आयाति तृष्णाकुटजमञ्जरी ॥


1.14.13
अहङ्कारघने शान्ते तृष्णानवतडिल्लता ।
शान्तदीपशिखावृत्त्या क्वापि यास्यति सत्वरम् ॥


1.14.14
अहङ्कारमहाविन्ध्ये मनोमत्तमतङ्गजः ।
विस्फूर्जति घनास्फोटैस् स्तनितैर् इव वारिदः ॥


1.14.15
इह देहमहादर्यां घनाहङ्कारकेसरी ।
यो ऽयम् उल्लसति स्फारं तेनेदं जगद् आततम् ॥


1.14.16
तृष्णातन्तुलवप्रोता बहुजन्मपरम्परा ।
अहङ्कारोग्रशिड्गेन कण्ठे मुक्तावली कृता ॥


1.14.17
पुत्रदारकलत्राणि तन्त्रं मन्त्रविवर्जितम् ।
प्रसारितम् अनेनेह दुरहङ्कारवैरिणा ॥


1.14.18
प्रमार्जिते ऽहम् इत्य् अस्मिन् पदे स्वयम् अखिद्यता ।
प्रमार्जिता भवन्त्य् एव सर्व एव दुराधयः ॥


1.14.19
अहम् इत्य् अम्बुदे शान्ते शनैस् सुशमशालिनि ।
मनोमननसम्मोहमिहिका क्वापि गच्छति ॥


1.14.20
निरहङ्कारवृत्तेर् मे मौर्ख्याच् छोकेन सीदतः ।
यत् किञ्चिद् उचितं ब्रह्मंस् तद् आख्यातुम् इहार्हसि ॥


1.14.21
सर्वापदां निलयम् अध्रुवम् अन्तरस्थम् उन्मुक्तम् उत्तमगुणेन न संश्रयामि ।
यत्नाद् अहङ्कृतिपदं परितो ऽतिदुःखं शेषेण मां समनुशाधि महानुभाव ॥

