1.32.1
सिद्धाः:
पावनस्यास्य वचसः प्रोक्तस्य रघुकेतुना ।
निर्णयं श्रोतुम् उचितं वक्ष्यमाणं महर्षिभिः ॥


1.32.2
नारदव्यासपुलहप्रमुखा मुनिपुङ्गवाः ।
आगच्छताश्व् अविघ्नेन सर्व एव महर्षयः ॥


1.32.3
पतामः परितः पुण्याम् एतां दाशरथीं सभाम् ।
नीरन्ध्रकनकाम्भोजां नलिनीम् इव षट्पदाः ॥


1.32.4
वाल्मीकिः:
इत्य् उक्त्वा सा समस्तैव व्योमावासनिवासिनी ।
आपपात सभां तत्र दिव्या मुनिपरम्परा ॥


1.32.5
अग्रस्थितमरुत्पृष्ठरणद्वीणमुनीश्वरा ।
पयःपीनघनश्यामव्यासमेचकितान्तरा ॥


1.32.6
भृग्वङ्गिरःपुलस्त्यादिमुनिनायकमण्डिता ।
च्यवनोद्दालकोशीरशरलोमादिपालिता ॥


1.32.7
परस्परपरामर्शाद् दुस्संस्थानमृगाजिना ।
लोलाक्षमालावलया सुकमण्डलुधारिणी ॥


1.32.8
तारावलिर् इवान्योऽन्यं कृतशोभातिशायिनी ।
कौसुमी वृष्टिर् अन्येव द्वितीयेवार्कमण्डली ॥


1.32.9
ताराजाल इवाम्भोदो व्यासो ह्य् अत्र व्यराजत ।
तारौघ इव शीतांशुर् नारदो ऽत्र व्यराजत ॥


1.32.10
देवेष्व् इव सुराधीशः पुलस्त्यो ऽत्र व्यराजत ।
आदित्य इव देवानाम् अङ्गिराश् च व्यराजत ॥


1.32.11
अथास्यां सिद्धसेनायां पतन्त्यां नभसो रसात् ।
उत्तस्थौ मुनिसम्पूर्णा तदा दाशरथी सभा ॥


1.32.12
मिश्रीभूता विरेजुस् ते नभश्चरमहीचराः ।
परस्परवृताङ्गाभा भासयन्तो दिशो दश ॥


1.32.13
वेणुघण्टावृतकरा लीलाकमलधारिणः ।
दूर्वाङ्कुराक्रान्तशिखास् सचूडामणिमूर्धजाः ॥


1.32.14
जटाकटप्रकपिला मौलिमालितमस्तकाः ।
प्रकोष्ठगाक्षवलया माणिक्यवलयान्विताः ॥


1.32.15
चीरवल्कलसंवीतास् स्रक्कौशेयावगुण्ठिताः ।
विलोलमेखलापाशाश् चलन्मुक्ताकलापिनः ॥


1.32.16
वसिष्ठविश्वामित्रौ तान् पूजयाम् आसतुः क्षणात् ।
अर्घ्यैः पाद्यैर् वचोभिश् च नभश्चरमहागणान् ॥


1.32.17
सर्वाचारेण सिद्धौघं पूजयाम् आस भूपतिः ।
सिद्धौघो भूपतिं चैव कुशलप्रश्नवार्त्तया ॥


1.32.18
तैस् तैः प्रणयसंरम्भैर् अन्योऽन्यं प्राप्तसत्क्रियाः ।
उपाविशन् विष्टरेषु नभश्चरमहीचराः ॥


1.32.19
वचोभिः पुष्पवर्षेण साधुवादेन चाभितः ।
रामं तं पूजयाम् आसुः पुरः प्रणतम् आस्थितम् ॥


1.32.20
आसां चक्रे च तत्रासौ राजलक्ष्म्या विराजितः ।
विश्वामित्रो वसिष्ठश् च वामदेवश् च मन्त्रिणः ॥


1.32.21
नारदो देवपुत्रश् च व्यासश् च मुनिपुङ्गवः ।
मरीचिर् अथ दुर्वासा मुनिर् आङ्गिरसस् तथा ॥


1.32.22
क्रतुः पुलस्त्यः पुलहश् शरलोमा मुनीश्वरः ।
वात्स्यायनो भरद्वाजो वाल्मीकिर् मुनिपुङ्गवः ॥


1.32.23
उद्दालक ऋचीकश् च शर्यातिश् च्यवनस् तथा ।
ऊष्मपाश् च घृतार्चिश् च शालुडिर् वालुडिस् तथा ॥


1.32.24
एते चान्ये च बहवो वेदवेदाङ्गपारगाः ।
ज्ञातज्ञेया महात्मानस् संस्थितास् तत्र नायकाः ॥


1.32.25
वसिष्ठविश्वामित्राभ्यां सह ते नारदादयः ।
इदम् ऊचुर् अनूचाना रामम् आनमिताननम् ॥


1.32.26
अहो वत कुमारेण कल्याणगुणशालिनी ।
वाग् उक्ता परमोदारविरागरसगर्भिणी ॥


1.32.27
परिनिष्ठितवाक्यार्थसुबोधम् उचितं स्फुटम् ।
उदारं प्रियचर्यार्हम् अविह्वलम् अविप्लुतम् ॥


1.32.28
अभिव्यक्तपदस्पष्टम् इष्टं पुष्टं च तुष्टिमत् ।
करोति राघवप्रोक्तं वचः कस्य न विस्मयम् ॥


1.32.29
शताद् एकतमस्यैव सर्वोदारचमत्कृतेः ।
ईप्सितार्थार्पणैकान्तदक्षा भवति भारती ॥


1.32.30
कुमार त्वां विना कस्य विवेकफलशालिनी ।
एवं विकासम् आयाति प्रज्ञावनलता नवा ॥


1.32.31
प्रज्ञादीपशिखा यस्य रामस्येव हृदि स्थिता ।
प्रज्वलत्य् अलम् आलोककारिणी स पुमान् स्मृतः ॥


1.32.32
रक्तमांसास्थियन्त्राणि बहून्य् अतिततानि च ।
पदार्थान् अपकर्षन्ति नास्ति तेषु सचेतनम् ॥


1.32.33
जन्ममृत्युजरादुःखम् अनुयान्ति पुनः पुनः ।
विमृशन्ति न संसारं पशवः परिमोहिताः ॥


1.32.34
कथञ्चित् क्वचिद् एवैको दृश्यते विमलाशयः ।
पूर्वापरविचारार्हो यथायम् अरिसूदनः ॥


1.32.35
अनुत्तमचमत्कारफलास् सुभगमूर्तयः ।
भव्या हि विरला लोके सहकारद्रुमा इव ॥


1.32.36
सम्यग्दृष्टिर् जगज्जातौ स्वविवेकचमत्कृतिः ।
अस्मिन् भव्यमताव् अन्तर् इयम् अन्येव दृश्यते ॥


1.32.37
सुलभास् सुभगा लोकाः फलपल्लवशालिनः ।
जायन्ते तरवो देशे न तु चन्दनपादपाः ॥


1.32.38
वृक्षाः प्रतिवने सन्ति सत्यं सुफलपल्लवाः ।
न त्व् अपूर्वचमत्कारो लवङ्गस् सुलभस् सदा ॥


1.32.39
ज्योत्स्नेव शीतमहसस् सुतरोर् इव मञ्जरी ।
पुष्पाद् आमोदलेखेव दृष्टा रामाच् चमत्कृतिः ॥


1.32.40
अस्माद् उद्दामदौरात्म्यदैवनिर्माणनिर्मितेः ।
द्विजेन्द्रा दग्धसंसारात् सारो ह्य् अत्यन्तदुर्लभः ॥


1.32.41
यतन्ते सारसम्प्राप्तौ ये यशोनिधयो धिया ।
धन्या धुरि सतां गण्यास् त एव पुरुषोत्तमाः ॥


1.32.42
न रामेण समो ऽस्तीह त्रिषु लोकेषु कश्चन ।
विवेकवान् उदारात्मा महात्मा चेति नो मतिः ॥


1.32.43
सकललोकचमत्कृतिकारिणो ऽप्य् अभिमतं यदि राघवचेतसः ।
फलति नो तद् इमे वयम् एव हि स्फुटतरं मुनयो हतबुद्धयः ॥

