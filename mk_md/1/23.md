1.23.1
रामः:
अस्योड्डामरलीलस्य दूरास्तसकलापदः ।
संसारे राजपुत्रस्य कालस्याकलितौजसः ॥


1.23.2
अस्मिन्न् आचरतो दीनैर् मुग्धैर् भूतमृगव्रजैः ।
आखेटकं जर्जरिते जगज्जङ्गलजालके ॥


1.23.3
एकदेशोल्लसच्चारुवडवानलपङ्कजा ।
क्रीडापुष्करिणी रम्या कल्पकालमहार्णवः ॥


1.23.4
कटुतिक्ताम्ब्लभूताढ्यैस् सदधिक्षीरसागरैः ।
तैर् एव तैः पर्युषितैर् जगद्भिः कालवर्तनम् ॥


1.23.5
चण्डी चतुरसञ्चारा सर्वमातृगणान्विता ।
संसारवनविन्यस्तनरैणाकर्षणी वृकी ॥


1.23.6
पृथ्वी करतले पृथ्वी पानपात्री रसान्विता ।
कमलोत्पलकल्हारलोलजालकमालिता ॥


1.23.7
विरावी विकटास्फालो नृसिंहो भुजपञ्जरे ।
सटाविकटपीनांसः कान्तः क्रीडाशकुन्तकः ॥


1.23.8
अलाबुवीणामधुरश् शरद्व्योमामलच्छविः ।
देवः किल महाकालो लीलाकोकिलबालकः ॥


1.23.9
अजस्रस्फूर्जिताकारो वान्तदुःखशराशनिः ।
अभावनामकोदण्डः परिस्फुरति सर्वतः ॥


1.23.10
अनुत्तमस्फुरितविलासवर्धितो भ्रमन् हरन् परिविलसन् विदारयन् ।
जरज्जगज्जरढविलोलमर्कटः परिस्फुरद्वपुर् इह काल ईहते ॥

