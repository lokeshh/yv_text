

###########################################################################


MUKTABODHA INDOLOGICAL RESEARCH INSTITUTE
www.muktabodha.org

©2011 Muktabodha Indological Research Institute All Rights Reserved.


E-texts may be viewed only online or downloaded for private study.
E-texts may not, under any circumstances, be copied, republished,
reproduced, distributed or sold, either in original or altered form, without
the express permission of Muktabodha Indological Research Institute in writing.
Data-entered by the staff of Muktabodha under the direction of Mark S. G. Dyczkowski.


Catalog number : M00337
Uniform title: yogavāsiṣṭha part 3 with commentary tātparyaprakāśa
Main title: yogavāsiṣṭha part 3 with commentary tātparyaprakāśa
Author : valmiki
Commentator : ānandabodhendra sarasvatī
Editor : Vasudeva Laxmana Sharma Pansikar
Notes:
Data entered by the staff of Muktabodha under the supervision of Mark S. G. Dyczkowski.

Revision 0: Dec. 15, 2015
Publication year : 1918
Publication city : Delhi
Publication country : India
###########################################################################



yogavāsiṣṭha 
of 
vālmīki 
śrīvāsiṣṭhamahārāmāyaṇatātparyaprakāśākhyavyākhyāsahitaḥ 
With the commentary 
vāsiṣṭhamahārāmāyaṇatātparyaprakāśa
paṇaśīkaropahvalakṣmaṇaśarmatanujanuṣā vāsudevaśarmaṇā 
sampāditaḥ 
Edited by 
Vasudeva Laxmana ṣharma Pansikar
1918


utpattiprakaraṇaṃ tṛtīyam |

prathamaḥ sargaḥ 1

vāgbhābhirbrahmavidbrahma bhāti svapna ivātmani |
yadidaṃtatsvaśabdotthairyo yadvetti sa vetti tat || 1 ||

satyaṃ jñānamanantamekamajaraṃ nityaṃ vibhuṃ śāśvataṃ
pratyagbrahmarasāyanaṃ sukhaghanaṃ pūrṇaṃ paraṃ pāvanam |
svātmajyotiranādimadhyanidhanaṃ māyāvilāsairmuhu-
rviśvākāramapāstamāyamabhayaṃ vande viśuddhaṃ padam || 1 ||

jñānādevātmano mokṣo na tu karmasamādhibhiḥ |
ajñāto'sau svasaddṛśyaṃ [svayaṃ dṛśyaṃ iti pāṭhaḥ] sṛjatyeveti 
kīrtyate || 1 ||

atha [svayaṃ dṛśyaṃ iti pāṭhaḥ] 
yathoktasādhanasaṃpannasyādhikāriṇaḥ - tāvadvicārayetprājño 
yāvadviśrāntimātmani | saṃprayātyapunarnāśāṃ śāntiṃ turyapadābhidhām || 
yāvattattvāparokṣāvadhāraṇaṃ kartavyatayā vihitaṃ vicāraprakāraṃ 
prakaraṇadvayopavarṇitasamastasādhanasaṃpannāyādhikārimūrdhanyāya 
śrīrāmāya athopadiśyate samyagevaṃ jñānakramo'dhunā iti 
pratijñānapūrvakamuttaragranthena vistareṇa varṇayituṃ pravṛtto bhagavān 
śrīvasiṣṭhaḥ sṛṣṭiprakāropavarṇanamukhena brahmādvaitaṃ pratipādayituṃ 
pravṛttasyotpattiprakaraṇasya sukhaprabodhāya prathamaṃ saṃkṣipya tātparyaṃ 
didarśayiṣuḥ taddhedaṃ tarhyavyākṛtamāsīt 
ityādisṛṣṭipradarśakaśrautasaṃdarbhasya ahaṃ brahmāsmi 
ityādimahāvākyārthabodh ivātrāpi [bhāvarūpaṃ iti pāṭhaḥ] 
dṛṣṭāntasyaikadeśena bodhyabodhodaye sati | upādeyatayā grāhyo 
mahāvākyārthanirṇayaḥ iti prāguktarītyā paryavasānamiti darśayati - 
vāgbhābhirityādinā | brahmaiva 
vāgbhābhirmahāvākyajākhaṇḍākāravṛttīddhasvātmaprakāśairbrahmavit 
svatattvaṃ sākṣātkṛtavatsadbhāti pāramārthikanityamuktapūrṇasvarūpeṇa 
prakāśate | svamuktau vākyajanyavṛttyatiriktaṃ nāpekṣata iti bhāvaḥ | tatkutaḥ | 
yato yadidaṃ dehendriyādi viyadādi ca dṛśyaṃ bandharūpamātmani 
pratyagātmabhūte brahmaṇyeva svapna ivāvirbhūtaṃ bhāti | nahi 
svāpnabandhanivṛttiḥ prabodhātiriktaṃ sādhanamapekṣata iti bhāvaḥ | tathāca 
śrutau yadbrahmavidyayā bhaviṣyanto manuṣyā manyante kimu 
tadbrahmāvedyasmāttatsarvamabhavat ityākṣipyottaramuktaṃ brahma vā idamagra 
āsīttadātmānamevāvedāhaṃ brahmāsmīti tasmāttatsarvamabhavat iti | sarvaṃ 
pūrṇam asaṃsāribhūmānandaikasvabhāvamityarthaḥ | asyāṃ śrutau brahma 
svayaṃ svatattvabodhānmuktabandhaṃ pūrṇamabhūdityuktestadeva prāk 
svatattvapratibodhātsvapna iva dvaitapriyāpriyadarśanaparicchedalakṣaṇaṃ 
bandhamanubhavatīveti bandhasya mithyātvaṃ pratīca eva brahmatvaṃ ca 
sphuṭataramavagamyate | tatra yathā tadupapādakārthavādabhūtānāṃ 
tannāmarūpābhyāmeva vyākriyate sa eṣa iha praviṣṭa ānakhāgrebhyaḥ 
ityādiprāktanasṛṣṭipraveśādivākyānāṃ 
jagajjivabhāvayorajñātabrahmamātropādānakayorutpattyādikālatraye'pi 
brahmavyatiriktasattā'saṃbhavānmithyātvamevetyupapādanena 
svapradhānamahāvākyatātparyaviṣayabrahmādvaite paryavasānaṃ tadvadatrāpi 
bodhyamiti bhāvaḥ | bhavatu tathā kiṃ na nasteneti tatrāha - tadityādinā | 
tadbrahma idānīṃtano'smadādirapi yo'dhikārī svaśabdotthaiḥ 
śravaṇādyupāyairyat yādṛśaṃ tattvatastathā vetti ahameva brahmeti 
sākṣātkaroti sa tat prāyuktaṃ pūrṇanityamuktabrahma bhārūpaṃ 
[bhāvarūpaṃ iti pāṭhaḥ] mokṣaphalamapi vetti jīvanneva 
sākṣādanubhavati | tathāca śrutiḥ tadyo yo devānāṃ pratyabudhyata sa eva 
tadabhavattadyatharṣīṇāṃ tathā manuṣyāṇāṃ taddhaitatpaśyan ṛṣirvāmadevaḥ 
pratipede'haṃ manurabhavaṃ sūryaśca iti || athavā [ivāsyāpi prakaraṇasya iti 
pāṭhaḥ] yanmumukṣūṇāmajñātatvājjijñāsitamidaṃ 
sarvajanānāmātmatvena pratyakṣaṃ brahmavacanaṃ vāk vācakaśabdaprapañco 
bhātīti bhāstatprakāśyārthaṃprapañcaśca tābhiḥ trayaṃ vā idaṃ nāmarūpaṃ 
karma iti śrutidarśitadvaitaprapañcabhāvairaviviktatayā

p. 126)

brahmavit svaṃ paśyatsadātmani svasmin svapna iva 
vadhabandhaśokamohādiduḥkhisvabhāvaṃ bhāti tattathā bhātamapi brahma 
yo'dhikārī svaśabdotthaiḥ svātmamātrapariśeṣaka netineti 
ityādivākyakṛtairdvaitaniṣedhairyat yādṛśaṃ pariśiṣṭaṃ vetti sa eva 
tadbrahma tattvatovetti natvadhyāropitanāmarūpādisaṃvalitadarśītyarthaḥ || athavā 
[3] vāgiti vacanādikriyāśaktipradhānāni karmendriyāṇyupalakṣyante | 
bhā iti prakāśapradhānāni jñānendriyāṇi | tairdvārairyo brahmavidvastuto 
brahmāpi paśyati sa brahma sannapyātmani svapna ivābrahmabhūto'nyathā bhāti | 
bahirmukhasya tattvadarśanāsiddheḥ | parāñci khāni 
vyatṛṇatsvayaṃbhūstasmātparāṅ paśyati nāntarātman ityādiśruteḥ | 
yastvadhikārī yatprasiddhamidaṃ prapañcarūpamapi svaśabdotthaiḥ brahmaivedaṃ 
sarvam ātmaivedaṃ sarvaṃ 
ityādiparamārthaparavākyajanyabodhairyatsarvādhiṣṭhānasanmātraṃ vetti sa 
vyāvṛttabāhyendriyaprasaraḥ pratyaṅmukhastadbrahma vetti | tathāca 
bāhyadṛṣṭyā brahmāpi dṛṣṭamanartha eva prāmāṇikapratyagdṛṣṭyā tu 
jagadapi dṛṣṭaṃ pruṣārthāyeti sṛṣṭiprapañcanavyājena 
pratyagdṛṣṭivyutpādane'sya prakaraṇasya tātparyamityarthaḥ | athavā [4] 
vakṣyamāṇābhirupadeśavāgbhirbhābhirdṛṣṭāntākhyānopapattiprakāśaiścait
aducyata iti śeṣaḥ | yadbrahmavideva paramārthato brahma na 
brahmanāmakamarthāntaraṃ vyavahitaviprakṛṣṭadeśe svātmano'nyadevāstīti 
bhramitavyamiti | yadidaṃ dṛśyaprapañcarūpaṃ tatsvapna ivātmanyevādhyastaṃ 
bhāti na tadapi paramārthasatyamanyadastīti bhramitavyamiti | tatra 
coktabrahmabhāvajagadbhāvadvaye yo vivekyavivekī vā yadeva 
svaśabdotthairbrāhmaṇo'haṃ kṣatriyo'haṃ devadatto'hamiti 
svābhāvikalaukikaprasiddhamithyāsvaśabdajanyairvā brahmaivāhaṃ 
cidevāhamityādiśāstrīyasatyārthasvaśabdajanyairvā pratyayairyadyādṛśaṃ 
svarūpaṃ svasya vetti sa tadeva vetti punaḥpunaranubhavati | saṃsāryātmadarśinaḥ 
saṃsāra eva phalati brahmātmadarśinastu brahmabhāva eveti taddarśinaiva 
bhāvyamiti bhāvaḥ || athavā [5] nanu prāgupadiṣṭameva brahma 
yathāsthitaṃ brahmatattvaṃ sattāniyatirucyate astyanantavilāsātmā sarvagaḥ 
sarvasaṃśrayaḥ ityādinā tatropadiṣṭe brahmaṇi śamādyabhāvāccittāsthairye 
prāpte śamādisādhanāni taddṛḍhīkārāya pauruṣaprayatnaścopadiṣṭa iti 
nopadeṣṭavyāntaramavaśiṣyate | yadi sakṛdupadiṣṭavākyārthaprakāśairbrahma 
na bhāti tarhi śatakṛtvo'pyupadiśyamānaṃ tathaiveti kimasyaiva 
punaḥpunarupadeśena piṣṭapeṣaṇaprāyeṇetyāśaṅkyāha - vāgbhābhiriti | 
yo brahmavit brahmavettā śrotā vāgbhābhiḥ 
sakṛdupadeśavākyārthaprakāśairhetubhiryadbrahma svayameveti bhāti prathate 
tatsvapna iva bhāditaprāyaṃ na dṛḍhataraṃ bhavati 
nidrāvaśo'nirūḍhanākṣatrādisvanāmaghaṭitopāṃśuprabodhakavākyamiva na 
samyagavadhārayatīti vārthaḥ | sa eva he devadatta he 
yajñadattetyādiciravyavahāranirūḍhasvanāmasaṃbodhanotthairiva 
bahukālābhyastaśravaṇādyabhyāsadṛḍhaparicitamahāvākyotthapratyayairyadvet
ti sa eva tadvetti | tādṛśāsaṃdigdhasvātmabodha evāvidyocchedaheturityarthaḥ | 
tathāca tādṛśadṛḍhaniścayāparokṣānubhavāya 
punaḥpunarupapattibhirupadeśo [punaḥpunarupadeśo iti pāṭhaḥ] 
yāvatphalodayamabhyasanīya ityuttaragranthopapattiriti bhāvaḥ | tathāca sūtram 
āvṛttirasakṛdupadeśāt iti || athavā [6] yathā 
abrahmavijjāgradbhayādiciravāsanāvāsitaḥ svapne avidyayā 
kutsanabhartsanabhīṣaṇādivāgbhirbhayakampapalāyanagartapatanādipratibhābhiśco
palakṣito duḥkhī bhāti yathā vā upāsako jāgraddevabhāvavāsanāvāsitaḥ svapne 
deva iva rājeva 
stutipraśaṃsanādivāgbhirjakṣaṇakrīḍanavimānārohanabhovihārādipratibhābhiśc
opalakṣito [vāgbhā iti pāṭhaḥ] bhāti tathā brahmavidapi 
cirābhyastaśravaṇādivāsitaḥ svapne brahmaivedaṃ sarvamātmaivedaṃ sarvaṃ 
ahamevedaṃ sarvo'smīti 
paramārthapratipādakavāgbhirvāstavabrahmabhāvapratibhābhiśca bhāti | tathā 
phalāvasthāyāmapi svapnavatparalokaphalasyāpi 
dṛḍhābhyastavāsanānusāritvasya līlopākhyānādau vyutpādayiṣyamāṇatvāt | 
nanvatra kiṃ pramāṇaṃ tatrāha - yaditi | yadidaṃ svapnavatparalokasyāpi 
vāsanānusāritvaṃ tatsvayameva śabdayanti bodhayanti natu mūlasāpekṣatayeti 
svaśabdāḥ śrutayastadutthaiḥ pratyayaiḥ svataḥpramāṇabhūtairadhyavasīyate | 
atha yatrainaṃ ghnantīva jinantīva hastīva vicchādayati gartamiva patati yadeva 
jāgradbhayaṃ paśyati tadatrāvidyayā manyate'tho yatra deva iva rājevāhamevedaṃ 
sarvo'smīti manyate so'sya paramo lokaḥ | tadya iha vyāghro vā siṃho vā 
yadyadbhavanti tadābhavanti | yaccittastanmayo bhavati guhyametatsanātanaṃ mano 
kṛtenāyātyasmin śarīre ityādiśrutibhyaḥ | yaṃ yaṃ vāpi smaranbhāvaṃ 
tyajatyante kalevaram | taṃ tamevaiti kaunteya sadā tadbhāvabhāvitaḥ || 
tasmātsarveṣu kāleṣu māmanusmara ityādismṛtibhyaścetyarthaḥ | 
tathācābhyāsadaśāyāṃ yo yadvetti saṃsāryātmānaṃ brahmātmabhāvaṃ vā 
saphalāvasthāyāmapi tadvettyanubhavatīti nirantaraṃ brahmānubhavavāsanaiva 
dṛḍhīkāryetyutpattiprakaraṇatātparyārtha iti bhāvaḥ || athavā [7] 
vāgbhiḥ śrutismṛtyādiśabdapramāṇairbhābhirvidvadanubhavaprakāśaiśca 
brahmavidbrahmaiva | 
yadidamasyājñānadaśāprasiddhamabrahmatvamavasthātrayaṃ ca tadātmani svapna 
iva bhāti | tasya traya āvasathāstrayaḥ svapnāḥ iti śruteḥ 
tasmātsaṃbhāvanāmātraḥ saṃsāraḥ pratyagātmani | ukte'rthe 
saṃśayaścetyātpratyagdṛṣṭyā nirīkṣyatām || iti 
vārtikādiprasiddhavidvadanubhavācca | taduktārthadvayaṃ yo'dhikāri svaḥ svīyaḥ 
karatalāmalakavadaparokṣīkṛtātmatattva upadeśakuśala 
ācāryastasyopadeśaśabdotthairanubhavānukūlairūhāpohādypāyairyadyādṛśa
ṃ vetti sa eva svānubhavato'pi tadvetti | ācāryavānpuruṣo veda | ācāryāddhaiva 
vidyā viditā sādhiṣṭhaṃ prāpat | ācāryo jñātā kuśalānuśiṣṭaḥ 
ityādiśruterityarthaḥ || athavā [8] brahmavidāmanubhavasiddhaṃ brahma 
vyavahāre vāgbhābhistulyaṃ bhāti yathā vā ghaṭādiśabdāḥ 
saṃketātsvānurañjitamarthaṃ prakāśayanti tadbhāvāpanneva svayaṃ prathate 
yathā bhā āloko'pi tathā prathate evaṃ brahmāpi bhāsyānurañjitaṃ 
tadaviviktasvaprakāśaṃ prathata ityarthaḥ | nanvasaṅgādvitīyasya kathaṃ 
parānurañjanena prathanaṃ tatrāha - yaditi | 
yadyasmātkāraṇādātmanyadhyāsena svapna iva idaṃ tanotītidaṃtat |

p. 127)

sarvaprapañcavivartopādānamityarthaḥ | tathāca kāraṇasya kāryānurañjanaṃ 
yuktameva | kāryamithyātvācca nāsaṅgādvitīyatāvirodha iti bhāvaḥ | 
tattathābhūtaṃ brahma 
svaśabdotthairanugatasvayaṃrūpamātraparāmarśyātmādiśabdanikṛṣṭabodhairy
o vetti sa tadasaṅgodāsīnasvaprakāśacinmātrasvabhāvaṃ vetti na 
viśeṣanāmarūpasaṃvalitadarśītyarthaḥ || athavā [9] brahma 
svaprakāśatvādbrahmavitsvaprathāyāmanyanirapekṣamapi vāgbhābhiḥ vāgevāsya 
jyotirbhavati āditya evāsya jyotirbhavati iti śrutyukterjyotirantarairvyāmohātsvapna 
ivātmani jyotirantarāsaṃkīrṇadaśāyāmeva samādhyādau niṣkṛṣṭaṃ bhāti na 
saṃsārajāgare | śrutyā tatraiva ātmaivāsya jyotirbhavatyātmanaivāyaṃ jyotiṣāste 
palyayate karma kurute iti svayaṃjyotiṣṭvāsphuṭībhāvapradarśanāt | itthaṃ svapne 
vyutpāditasya svayaṃjyotirātmano jāgare'pyanubhave upāyamāha - yaditi | 
idamiti taditi svamiti ca 
śabdairutthairādhibhautikādhidaivikādhyātmikaviṣayapratyayairbhoktāraṃ prati eti 
āgacchatīti yattathāvidhaṃ yadviṣayajātaṃ tadyo vetti sa tadbrahmaiva sanvetti natu 
kalpitopādhyātmā sanvetti | jaḍātmano vedanaśaktyabhāvāt nānyo'to'sti draṣṭā 
nānyo'to'sti śrotā iti draṣṭaśrotrantarapratiṣedhācceti bhāvaḥ | tathāca 
bahirarthaprakāśe jyotirantarasaṃkīrṇatve'pi nāntarupanītārthaprathāyāṃ 
tatsaṃkara iti jāgare'pi svayaṃ jyotirātmā vivekibhiḥ subodha iti sadaiva 
tadvimarśapareṇa bhāvyamityāśayaḥ || athavā [10] yadidamihalokarūpaṃ 
karmasthānaṃ tatsvargādirūpaṃ tatphalasthānaṃ svaṃ svayaṃ tatphalabhoktā ceti 
tritayapratipādakakarmakāṇḍaśabdotthaiḥ pratyayairyadbhāti 
yaccopaniṣadvāgbhirmananādiprakāśaiścāhaṃ brahmavidbrahmeti vā bhāti 
tatsarvaṃ svapna ivāprabuddha evātmani bhāti na bhūmātmani | yatra nānyatpaśyati 
nānyacchṛṇoti nānyadvijānāti sa bhūmā iti śruteḥ | sarvāṇi ca śāstrāṇi 
vidhiniṣedhamokṣaparāṇyavidyāvadviṣayatvaṃ nātivartante iti bhāṣyācca | tadidaṃ 
rahasyaṃ yogastadvedeti śrutiṃ viḍambayannaha - yo yadvettīti | 
vidvadanubhavaikasiddhamidamityarthaḥ || durūhasyāsya padyasya sudhībhirapi 
durgamāḥ | ime guruprasādena daśārthāḥ saṃprakāśitāḥ || 1 ||

nyāyenānena loke'sminsarge brahmāmbare sati |
kimidaṃ kasya kutreti codyamūce nirākṛtam || 2 ||

itthaṃ prakaraṇārthasaṃkṣepopadarśanamukhenāvāntaraviṣaye pradarśite 
prapañcamithyātvajñānalakṣaṇāvāntaraprayojanānubandhī 
prāktanacodyaparihāro'pyarthātsiddha ityāha - nyāyeneti | anena saṃkṣepato 
darśitena vistarato 
vakṣyamāṇenādhyastasyādhiṣṭhānātpṛthagasattvanyāyenādhyāropāpavādany
āyena vā brahmāmbare'dhyāsakrameṇāsminparidṛśyamāne sarge prapañcarūpe 
sati sarge vā'pavāda krameṇa loke'valokyamāne brahmāmbare brahmākāśamātre 
sati tadetadbhagavanbrūhi kimidaṃ pariṇaśyati | kimidaṃ jāyate bhūyaḥ kimidaṃ 
parivardhate || ityādinā bhavān prāgyatsato nāśādyasaṃbhavacodyamūce tatsvato 
nirākṛtamevoce | sato nāśādyanabhyupagamānnaśvarasya 
sattvānabhyupagamāccodyaviṣayābhāvādityarthaḥ || 2 ||

ahaṃ tāvadyathājñānaṃ yathāvastu yathākramam |
yathāsvabhāvaṃ tatsarvaṃ vacmīdaṃ śrūyatāṃ budha || 3 ||

itthamavāntaraviṣayaphale pradarśya vistaroktiṃ pratijānīte - ahamiti | idaṃ 
saṃkṣipya darśitamarthajātaṃ vacmi vistareṇetyarthaḥ | pramāṇato'nubhavataśca 
yathājñānaṃ parīkṣaṇato yathāvastu sādhanopapattinirūpaṇato yathākramaṃ 
śrotṛbuddhiparipākānusārataśca yathāsvabhāvam | sarvatra 
padārthānativṛttāvavyayībhāvaḥ | athavā yathāvastviti sargapūrvāvasthoktistadā 
sarvajagataḥ sanmātrarūpatvāt yathājñānamiti sargārambhakalanonmukhatvoktiḥ | 
yathākramamiti sthūlībhāvena sṛṣṭikramoktiḥ | yathāsvabhāvamiti 
jagadāropadaśayāmapyavikṛtasvabhāvoktiḥ | sarvamiti 
jñānaprāpyapūrṇabhāvoktiḥ | tasmāttatsarvamabhavat iti śrutau pūrṇabhāve 
sarvaśabdadarśanāt | budhetyuttamādhikārasmāraṇaṃ śravaṇādarotpādanārtham 
|| 3 ||

svapnavatpaśyati jagaccinnabhodehavitsvayam [cinmayaṃ iti pāṭhaḥ] |
svapnasaṃsāradṛṣṭānta evāhaṃtvaṃsamanvitam || 4 ||

svapnavadātmanīti yaduktaṃ tasya tātparyaṃ viśadayati - svapnavaditi | 
cinnabhodehavijjīvabhāvāpannaṃ sadyajjagatpaśyati tatsvapnavatpaśyati | yathā 
svapnadarśanaṃ viṣayabādhe'pi na bādhyate tadvajjagaddarśanamapīti | dṛśeḥ 
satyatve tātparyamiti bhāvaḥ | evamahamiti pratyagātmatādātmyena tvamiti 
parāgbhāvena ca bhāsamānaṃ prapañcarūpamapi svapnasaṃsāradṛṣṭānte 
dārṣṭāntikatven samanvitaṃ samyaksaṃbaddham | tasya mithyātve tātparyamiti 
bhāvaḥ | athavā nanu pramāṇajasya kathamapramāṇajaṃ svapnadarśanaṃ 
dṛṣṭāntastatrāha - dehaviditi | yadyapi bāhyaṃ jagatpramāṇaiḥ paśyata 
tathāpi kāryakaraṇasaghātātmakavyaṣṭisamaṣṭidehabhāsakaḥ 
[kāraṇasaṃghātā iti pāṭhaḥ] svayameva na bāhyapramāṇasāpekṣa 
ityarthaḥ | nanu rūpādimattvāddeho'pi cakṣurādinaiva bhāsatāṃ tatrāha - 
ahaṃtvamiti | yadi cakṣurādinā sa bhāseta tarhīdabhityeva bhāseta | tadviṣaye 
sarvatredaṃtvadarśanāt | ahaṃtvaṃ tu tatra bhāsamānaṃ 
svapnasaṃsāradṛṣṭānta eva samanvitaṃ yuktamityarthaḥ | athavā astu dehasya 
svapnasāmyaṃ tathāpi kathaṃ bāhyanāmarūpātmakajaganmātrasya tathātvaṃ 
tatrāha - ahaṃtvaṃsamanvitamiti | na bāhyarūpāditāvanmātraṃ niṣkṛṣṭaṃ 
bhāsate kiṃtu rūpamahaṃ paśyāmīti 
tripuṭībhūtamahamarthasaṃvalitatvamartharūpam tattu 
sākṣimātragamyatvātsvapnasaṃsāradṛṣṭānte dārṣṭāntikaṃ bhavatyeveti 
śeṣaḥ | nahyadhyastagocarajñāne satyārtho viṣayo bhavati | adhyastameva hi 
parisphurati bhrameṣu nānyatkathaṃcana parisphurati bhrameṣu iti 
siddhāntadbāhyapramāṇānāṃ vyavahāreṣvarthāvisaṃvādamātreṇāpi 
vyāvahārikaprāmāṇyāvighātāditi bhāvaḥ || 4 ||

p. 128)

mumukṣuvyavahāroktimayātprakaraṇātprakaraṇātparam |
athotpattiprakaraṇaṃ mayedaṃ parikathyate || 5 ||

athetyānantaryeṇa hetutāsaṃgatirdarśitā || 5 ||

bandho'yaṃ dṛśyasadbhāvāddṛśyābhāvena bandhanam [sadbhāvo 
dṛśyābhāvena iti pāṭhaḥ] |
na saṃbhavati dṛśyaṃ tu yathedaṃ tacchṛṇu kramāt || 6 ||

nanu bandhanirāsopāyārthino mama kimanena 
dṛśyamithyātvaparotpattiprakaraṇaśravaṇenetyatrāha - bandha iti || 6 ||

utpadyate yo jagati sa eva kila vardhate |
sa eva mokṣamāpnoti svargaṃ vā narakaṃ ca vā || 7 ||

nanu na dṛśyāsaṃbhavamātreṇa bandhanivṛttiḥ 
utpattivṛddhināśasvarganarakāderbandhasya 
draṣṭṛdharmatāpratyayenātmako'tyantaḥpātena dṛśyanivṛttāvapi 
tadanivṛtterityāśaṅkyāha - utpadyata iti dvābhyām | satyamutpadyate yaḥ sa 
eva vṛddhyapakṣayasvarganarakādīn bandhamokṣau cānubhavenna tvātmā 
utpattyādisvabhāvaḥ | svasvarūpānavabodhenaiva 
tasyotpattyādibhramavibhāvanādityarthaḥ || 7 ||

ataste svāvabodhārthaṃ tattāvatkathayāmyaham |
utpattiḥ saṃsṛtāveti pūrvameva hi yo yathā || 8 ||

yataḥ svānavabodhādeva bandho'taḥ svāvabodhārthaṃ taddṛśyāsaṃbhavaṃ 
tāvadvakṣyamāṇaprakāraṃ kathayāmi | yathā utpattyādisaṃbandhaḥ saṃsṛtau 
dṛśyasaṃsārakoṭau eti nātmakoṭau | ātmā tu dṛśyotpatteḥ pūrvaṃ yathā 
tathaiva nāṇumātramapi vikriyata ityarthaḥ | tathāca śrutiḥ na nirodho na cotpattirna 
baddho na ca sādhakaḥ | na mumukṣurna vai muktirityeṣā [mukta ityeṣā iti 
pāṭhaḥ] paramārthatā iti || 8 ||

idaṃ prakaraṇārthaṃ tvaṃ saṃkṣepācchṛṇu rāghava |
tataḥ saṃkathayiṣyāmi vistaraṃ te yathepsitam || 9 ||

ayamevāsya prakaraṇasyārtha iti vakṣyamāṇavistaropoddhātatayāsminsarge 
saṃkṣepataḥ prapaśyata ityāha - idamiti | ayaṃ cāsau prakaraṇārthaśceti 
karmadhārayaḥ | prakaraṇārthamutpattiprakaraṇopoddhātāya 
idametatsagaprapādyamiti vā || 9 || 

yadidaṃ dṛśyate sarvaṃ jagatsthāvarajaṃgamam |
tatsuṣuptāviva svapnaḥ kalpānte pravinaśyati || 10 ||

pūrvameva hi yo yathetyuktārthasyopapādanāya 
pralayāvasthāpariśiṣṭātmasvarūpaṃ vaktuṃ pūrvasargasya kāraṇe layaprakāraṃ 
dṛṣṭāntenāha - yadidamiti | 
sāṃkhyanaiyāyikādyabhimatapradhānaparamāṇvādipariśeṣātmakapralayavaidhar
myārthaṃ dṛṣṭāntoktiḥ || 10 ||

tataḥ stimitagambhīraṃ na tejo na tamastatam |
anākhyamanabhivyaktaṃ satkiṃcidavaśiṣyate || 11 ||

stimitamakriyamamūrtatvāt | gambhīramaparicchedyatvāt | arūpatvānna tejaḥ | 
bhārūpatvānna tamaḥ | nirdharmakatvādanākhyam | 
ajñānāvṛtatvādanabhivyaktaṃ prapañcasaṃskārādhāratvādvā anabhivyaktam 
|| 11 ||

ṛtamātmā paraṃ brahma satyamityādikā budhaiḥ |
kalpitā vyavahārārthaṃ tasya saṃjñā mahātmanaḥ || 12 ||

utkṛṣṭapramāṇaśrutigamyatvādṛtam | yaccāpnoti yadādatte yaccātti 
viṣayāniha | yaccāsya saṃtato bhāvastasmādātmeti śabdyate || iti vyāsoktarītyā 
ātmā | satyatotkarṣāvadhitvātparam | bṛhattvājjagadākārabṛṃhakatvādvā 
brahma | yathāśāstraṃ vidvadbhiranubhūyamānaṃ satyam | vyavahāra 
upadeśyopadeśastadartham || 12 ||

sa tathābhūta evātmā svayamanya ivollasan |
jīvatāmupayātīva bhāvināmnā [bhāvināma iti pāṭhaḥ] kadarthitām 
|| 13 ||

sargādau tasyānṛtaṃ samaṣṭijīvabhāvamāha - sa iti | 
tathābhūtaścitsvabhāvena sthita eva mohādanyo jaḍa 
ākāśādikramodbhūtaliṅgasamaṣṭyātmā tadanupraveśāttadabhimānena sa 
ivollasaṃstadantargataprāṇadhāraṇopādhinā 
dehaniṣpattyuttarabhāvivāgabhivyaktyadhīnatvādbhāvinā jīvanāmnā kadarthitāṃ 
kutsitārthatvena saṃpāditāṃ jīvatāṃ etīva [setīva iti pāṭhaḥ] bhrāntyā | 
vastutastu naityevetyarthaḥ || 13 ||

tataḥ sa jīvaśabdārthakalanākulatāṃ gataḥ |
mano bhavati bhūtātmā mananānmantharībhavan || 14 ||

itthaṃ jñānaśaktimātrasādhyaṃ sargamuktvā kriyāśaktisahakṛtatatsādhyaṃ 
tamāha - tata iti | jīvaśabdārthaḥ kriyāśaktipradhānaprāṇadhṛtistatkalanena 
ākulatāṃ cañcalatām | bhūtātmā bhautikaliṅgātmā | 
saṃkalpavikalpamananānmantharībhavan jāḍyena mandībhavan || 14 ||

manaḥ saṃpadyate tena mahataḥ paramātmanaḥ |
susthirādasthirākārastaraṅga iva vāridheḥ || 15 ||

tena manobhāvena | mahataḥ paramātmana iti lyablope pañcamyau | 
tādṛśaparamātmabhāvaṃ vismṛtyetyarthaḥ | manaḥ saṃpadyate 
manodharmasaṃkalpādīnātmana iti manyate || 15 ||

tatsvayaṃ svairamevāśu saṃkalpayati nityaśaḥ |
tenetthamindrajālaśrīrvitateyaṃ vitanyate || 16 ||

tadevaṃ samaṣṭimanobhāvamāpannaṃ hiraṇyagarbhākhyaṃ brahma 
svayamanyenābodhitamapi pūrvavāsanānurodhādvirāḍbhāvaṃ bhuvanādibhāvaṃ 
tatra caturvidhabhūtagrāmabhāvamiti nityaṃ svairameva saṃkalpayatītyarthaḥ | tena 
satyasaṃkalpena || 16 ||

yathā kaṭakaśabdārthaḥ pṛthaktvārho na kāñcanāt |
na hema kaṭakāttadvajjagacchabdārthatā pare || 17 ||

itthamadhyāropasahasreṇāpi nādhiṣṭhānasya pāramārthikasthitibhaṅga iti 
darśayituṃ dṛṣṭāntamāha - yatheti | 
hemakaṭakarūpātkāñcanātkaṭakaśabdārtho yathā pṛthaktvārho netyanvayaḥ | 
pare brahmaṇi pratibhātā jagacchabdārthatāpi tataḥ pṛthaktvārhā netyarthaḥ || 17 
||

brahmaṇyevāstyanantātma yathāsthitamidaṃ jagat |
na jagacchabdakārthe'sti hemnīva kaṭakātmatā || 18 ||

dvayoḥ pṛthaktvānarhatvenaikasattākatā siddhā sā cānāgantukabrahmabhāve 
svato jagadbhāve tu tadadhīnā na svata ityāha - brahmaṇyeveti | idaṃ jagat 
anantātmaparityaktaparicchedasvabhāvaṃ brahmasvabhāva evāsti 
jagacchabdakārthe antavadātmasvabhāve tu nāsti kaṭakātmatā yathā 
hemasvabhāve'sti na kaṭakasvabhāve tadvat || 18 ||

p. 129)

satī vāpyasatī tāpanadyeva laharī calā |
manasehendrajālaśrīrjāgatī pravitanyate || 19 ||

yadi svato nāsti kathaṃ satīva bhāti tatrāha - satīti | tāpo 
marumarīcistatkalpitanadyā laharīva jāgatī indrajālaśrīrasatyapi satīva pravitanyata 
ityanvayaḥ || 19 ||

avidyā saṃsṛtirbandho māyā moho mahattamaḥ |
kalpitānīti nāmāni yasyāḥ sakalavedibhiḥ || 20 ||

tasyā asattvaṃ tu āvidyakatvenāvidyātmakatvādityabhipretya 
tadanurūpanāmabhiravidyāṃ darśayati - avidyeti | vidyāpodyatvādavidyā | 
ūrdhvādhastiryaksaṃsaraṇahetutvātsaṃsṛtiḥ | asvātantryaprayojakatvādbandhaḥ | 
mithyātvānmāyā | bhramahetutvānmohaḥ | dustaratvānmahat | 
svarūpāvarakatvāttama ityādīni nāmāni || 20 ||

bandhasya tāvadrūpaṃ tvaṃ kathyamānamidaṃ śṛṇu |
tataḥ svarūpaṃ mokṣasya jñāsyasīndunibhānana || 21 ||

draṣṭurdṛśyasya sattāṅga bandha ityabhidhīyate |
draṣṭā dṛśyabalādvaddho [vaśādvaddha iti pāṭhaḥ] 
dṛśyābhāve vimucyate || 22 ||

jñānena bādhituṃ prāptuṃ ca yogyaṃ bandhamokṣayoḥ svarūpamāha - 
draṣṭuriti | aṅgeti priyasaṃbodhane || 22 ||

jagattvamahamityādirmithyātmā dṛśyamucyate |
yāvadetatsaṃbhavati tāvanmokṣo na vidyate || 23 ||

nedaṃ nedamiti vyarthapralāpairnopaśāmyati |
saṃkalpajanakairdṛśyavyādhiḥ pratyuta vardhate || 24 ||

nanu yadi dṛśyāsaṃbhava eva mokṣastarhi tadā tadopasthitasya dṛśyasya 
nedaṃ nedamiti nirāsenaiva roganirāsenārogyamiva sa setsyatīti kiṃ 
tattvajñānāyāsenetyata āha - nedamiti | nedamiti pralāpo hi sati dṛśye 
bādhitārthatvāttadvirodhi dṛśyāntarotpādanasaṃkalpena [tpādanena 
saṃkalpena iti pāṭhaḥ] tadutpādanena pūrvadṛśyanirāsako vācyaḥ tathā 
satyekadṛśyanirāsāya dṛśyadvayajananādvardhata ityarthaḥ || 24 ||

na ca tarkabharakṣodairna tīrthaniyamādibhiḥ |
sato dṛśyasya jagato yasmādeti vicārakāḥ [vicāraka iti pāṭhaḥ] || 
25 ||

he vicārakāḥ dṛśyasya sataḥ dṛśye sati tarkātiśayādinā dṛśyavyādhirna 
śāmyatītyetāvadeva na kiṃtvanyo'pyeti āgacchatītyarthaḥ | ṣaṣṭhī cānādare iti 
bhāvalakṣaṇe ṣaṣṭhī | dṛśyasattā nānādarādupekṣyā kiṃtu vicāreṇa 
bādhyetyarthaḥ || 25 ||

jagaddṛśyaṃ tu yadyasti na śāmyatyeva kasyacit |
nāsato vidyate bhāvo nābhāvo vidyate sataḥ || 26 ||

kiṃca dṛśyasya svataḥ sattabhyupagame sato bādhāyogādanirmokṣaḥ 
syādityāha - jagaditi || 26 ||

acetyacitsvarūpātmā yatra yatraiva tiṣṭhati |
draṣṭā tatrāsya dṛśyaśrīḥ samudetyapyaṇūdare || 27 ||

nanvayaṃ draṣṭā tapodhyānādibalāddṛśyanirmukte 
dṛśyasamāveśāyogyaparamāṇūdarādau vā gatvā tiṣṭhan dṛśyanirmukto 
bhaviṣyatīti kathamanirmokṣastatrāha - acetyeti | tapa ādinā acetyo 
boddhumaśakyaḥ ajñātacidrūpa [cidrūpeti padaṃ kvacinna paṭhyate] 
ātmā yasya sa draṣṭā tādṛśātmana eva dṛśyabījatvādaṇūdare'pi bhrāntyā 
vaipulyapratibhāsāviroddhāttatrāpi dṛśyabandho durvāra iti bhāvaḥ || 27 ||

tasmādasti jagaddṛśyaṃ tatprasṛṣṭamidaṃ mayā |
tyaktaṃ tapodhyānajapairiti kāñjikatṛptivat || 28 ||

uktamupasaṃharati - tasmāditi | svasthāne pramṛṣṭaṃ deśāntaraprāptyā 
tyaktaṃ cetyarthaḥ | kāñjikaṃ paryuṣitaudanodakaṃ surāviśeṣo vā || 28 ||

yadi rāma jagaddṛśyamasti tatpratibimbati |
paramāṇūdare'pyasmiṃścidādarśe tathaiva hi || 29 ||

paramāṇūdare'pyātmani brahmāṇḍasamāveśasaṃbhāvanārthamādarśe iti | 
yathā vipulapradeśe tathaiva na saṃkocenetyarthaḥ || 29 ||

yatra tatra sthite yadvaddarpaṇe pratibimbati |
adnyabdhyurvīnadīvāri cidādarśe tathaiva hi || 30 ||

tatastatra punarduḥkhaṃ jarā maraṇajanmanī |
bhāvābhāvagrahotsargaḥ sthūlasūkṣmacalācalaḥ || 31 ||

sthūlo jāgare sūkṣmaḥ svapne bhāvābhāvagrahaḥ suṣuptau tūtsarga iti | 
calācalo'sthiraḥ || 31 ||

idaṃ pramārjitaṃ dṛśyaṃ mayā cātrāhamāsthitaḥ |
etadevākṣayaṃ bījaṃ samādhau saṃsṛtismṛteḥ || 32 ||

jñānanirapekṣasavikalpakasamādhinā dṛśyamārjanamāśaṅkyāha 
[mārjanasyāsaṃbhavamāha iti pāṭhaḥ] - idamiti | asmṛtasya 
pramārjanāyogāttatsmṛtau tu samādhibhaṅgāditi bhāvaḥ || 32 ||

sati tvasminkuto [jgaddṛśye iti pāṭhaḥ] dṛśye 
nirvikalpasamādhitā |
samādhau cetanatvaṃ tu turyaṃ cāpyupapadyate || 33 ||

ata eva na nirvikalpakasamādhināpi tanmārjanamityāha - satīti | sati tu 
nirvikalpakasamādhau cittasattve cetanatvaṃ tadbādhe turyatvaṃ copapadyate | 
dṛśye sati tu nirvikalpasamādhitaiva kuta ityanvayaḥ | na cākṣayasuṣuptātvaṃ 
turyaṃ cāpīti pāṭhe tu spaṣṭam || 33 ||

vyutthāne hi samādhānātsuṣuptānta ivākhilam |
jagadduḥkhamidaṃ bhāti yathāsthitamakhaṇḍitam || 34 ||

astu vā samādhistathāpi saṃsāro durvāra ityāha - vyutthāna iti | bhāti 
bhāsamāne pratīci prāptaṃ bhavatītyuttareṇānvayaḥ || 34 ||

prāptaṃ bhavati he rāma tatkiṃ nāma samādhibhiḥ |
bhūyo'narthanipāte hi kṣaṇasāmye hi kiṃ sukham || 35 ||

bhūyo'pyanarthanipāte saṃbhāvite sati kṣaṇamātrasamādhānena kiṃ sukham | 
kimityākṣepe | sukhaṃ nāstītyarthaḥ || 35 ||

yadi vāpi samādhāne nirvikalpe sthitiṃ vrajet |
tadakṣayasuṣuptābhaṃ tanmanyetāmalaṃ padam || 36 ||

yadi nirvikalpe sthitiṃ kadāpyavyutthānaṃ vrajettattarhyakṣayasukhaṃ vināpi 
jñānaṃ prāptamiti yadi manyeteti parābhiprāyānuvādaḥ | akṣayasuṣuptābhamiti 
mauḍhyānucchedādapuruṣārthatā sūcitā || 36 ||

p. 130)

prāpyate sati dṛśye'sminna ca kiṃnāma kenacit |
yatra yatra kilāyāti cittatāsya jagadbhramaḥ || 37 ||

uttaramāha - prāpyata iti | asminmanolakṣaṇe dṛśye sati 
kenacitsamādhiyatnavatāpi kiṃnāma dṛśyaṃ na prāpyate | yato'sya cittatā 
yatrayatra viṣaye āyāti tatra tatra tadanubandhī jagadbhramo durnivāra ityarthaḥ || 37 ||

draṣṭātha yadi pāṣāṇarūpatāṃ bhāvayanbalāt |
kilāste tattadante'pi bhūyo'syodeti dṛśyatā || 38 ||

kiṃcāyamajñatvādanātmānameva pāṣāṇādisamādhau bhāvayet tadasya tadante 
phalakāle'pi dṛśyatāmeti na dṛṅmātrapariśeṣasamādhisiddhirityāha - 
draṣṭeti || 38 ||

na ca pāṣāṇatātulyā nirvikalpasamādhayaḥ |
keṣāṃcitsthitimāyānti sarvairityanubhūyate || 39 ||

samādhibalalabdhanirduḥkhapāṣāṇabhāve'pi na sthairyaṃ [sthairyapratyāśā 
iti pāṭhaḥ] pratyāśetyāha - na ceti | ityayamarthaḥ sarvaiḥ 
samādhiniṣṭhairanubhūyate || 39 ||

na ca pāṣāṇatātulyā rūḍhiṃ [vṛddhiṃ yātāḥ iti pāṭhaḥ] yātāḥ 
samādhayaḥ |
bhavantyagrapadaṃ śāntaṃ cidrūpamajamakṣayam || 40 ||

mā bhūdanirūḍhānāṃ sthairyaṃ tadbhāvāpattiparyantanirūḍhasamādhīnāṃ tu 
sthairyaṃ syāttatrāha - na ceti | rūḍhiṃ yātā apyacetanā 
nityapāṣāṇatāditulyāḥ samādhayaḥ sarvasaṃsāraśāntyupalakṣitamagrapadaṃ 
mokṣarūpaṃ na bhavanti || 40 ||

tasmādyadīdaṃ saddṛśyaṃ tanna śāmyetkadācana |
śāmyettapojapadhyānairdṛśyamityajñakalpanā || 41 ||

ataḥ prāguktameva siddhamityāha - tasmāditi || 41 ||

ālīnavallarīrūpaṃ yathā padmākṣakoṭare |
āste kamalinībījaṃ tathā draṣṭari dṛśyadhīḥ || 42 ||

sāvidye draṣṭari dṛśyasadbhāvaṃ dṛṣṭāntaiḥ sādhayati - 
ālīnetyādicaturbhiḥ | padmākṣakoṭare bhāvikamalinīvallyā 
bījamupādānabhūtamālīnaṃ sūkṣmībhūtaṃ padmavallarīrūpaṃ yathā āste asata 
utpattyayogāttathā draṣṭari dṛśyasahitā dhīrastyevetyarthaḥ || 42 ||

yathā rasaḥ padārtheṣu yathā tailaṃ tilādiṣu |
kusumeṣu yathā'modastathā draṣṭari dṛśyadhīḥ || 43 ||

yatra yatra sthitasyāpi karpūrādeḥ sugandhitā |
yathodeti tathā dṛśyaṃ ciddhātorudare jagat || 44 ||

sataścodbhavo'pi durvāra ityatrāpi dṛṣṭāntamāha - yatreti || 44 ||

yathā cātra tava svapnaḥ saṃkalpaścittarājyadhīḥ |
svānubhūtyaiva dṛṣtāntastathā hṛdyasti dṛśyabhūḥ || 45 ||

yaduktaṃ paramāṇūdare'pīti tatrāpi tamāha - yatheti | yathā tava hṛdi 
antarmanorājyadhīḥ svānubhūtyaiva dṛṣṭā | svapnaḥ saṃkalpaśca dṛṣṭa iti 
vipariṇāmaḥ || 45 ||

tasmāccittavikalpasthapiśāco bālakaṃ yathā |
vinihantyevamapyetaṃ draṣṭāraṃ dṛśyarūpikā || 46 ||

evamuktadṛṣṭāntavat etaṃ draṣṭāramapi dṛśya lakṣaṇā rūpikā nihanti | 
strīveṣeṇa mohayitvā puruṣānnighnantyaḥ piśācyo rūpikā ityucyante || 46 ||

yathāṅkuro'ntarbījasya saṃsthito deśakālataḥ |
karoti bhāsuraṃ dehaṃ tanotyevaṃ hi dṛśyadhīḥ || 47 ||

yadi sarvaṃ dṛśyaṃ hṛdyasti tarhyadhunaiva sarvaiḥ kuto nānubhūyate tatrāha 
- yatheti | deśakālakarmaparipākā api tadāvirbhāvasahakāriṇa iti bhāvaḥ || 47 
||

dravyasya hṛdyeva camatkṛtiryathā
sadoditāstyastamitojjhitodare |
dravyasya cinmātraśarīriṇastathā 
svabhāvabhūtāstyudare jagatsthitiḥ || 48 ||

atarkyākāryavaicitryaśaktiścamatkṛtiḥ sā yathā bījādidravyasyodare koṭare 
hṛdi sārabhāge evāsti tathā cinmātrasvabhāvasya 
vidyāśarīriṇo'pyātmadravyasyāpyudare'ntaścidacitsaṃvalanasvabhāvabhūtā 
jagatsthitiratītānāgatajagatsattāstītyuktārthanigamanam || 48 ||

ityārṣe śrīvāsiṣṭhamahārāmāyaṇe vālmīkīye utpattiprakaraṇe 
bandhahetuvarṇanaṃ nāma prathamaḥ sargaḥ || 1 ||

iti śrīvāsiṣṭhamahārāmāyaṇatātparyaprakāśe utpattiprakaraṇe 
bandhahetuvarṇanaṃ nāma prathamaḥ sargaḥ || 1 ||

dvitīyaḥ sargaḥ 2

śrīvasiṣṭha uvāca |

idamākāśajākhyānaṃ śṛṇu śravaṇabhūṣaṇam |
utpattyākhyaṃ prakaraṇaṃ yena rāghava budhyase [budhyate iti 
pāṭhaḥ] || 1 ||

ajño bhautikadehātmā mṛtyubhakṣo na tattvavit |
ākāśajo dvija iva cinmātrātmeti kīrtyate || 1 ||

kāmakarmavāsanāsaṃbhṛtāvidyopahita ātmaiva jagadbījaṃ mṛtyubījaṃ ca | 
vidyayā tadbījaśaktidāhe tu mṛtyuvaśo bhavatīti prāguktārthe viśeṣaṃ 
darśayituṃ jagadādyasraṣṭṛtattvaśodhanena 
vakṣyamāṇārthopoddhātasaṃgatāmākhyāyikāṃ varṇayiṣyan śrīvasiṣṭha uvāca 
- idamiti | ākāśādadhyastā vidyā nailyādhāratvenākāśasadṛśāda- 
vidyāvṛtatvādīṣatprakāśādvā brahmaṇo jāta ākāśajo liṅgasamaṣṭyātmā 
hiraṇyagarbhastasyākhyānam || 1 ||

asti hyākāśajo nāma dvijaḥ paramadhārmikaḥ |
dhyānaikaniṣṭhaḥ satataṃ prajānāṃ ca hite rataḥ || 2 ||

tadyathā kṛtāya vijitāyādhareyāḥ saṃyanti ityādiśrutyā 
hairaṇyagarbhapadaprāpakasaṃvargavidyādidharme 
sarvaprajākṛtadharmāṇāmantarbhāvavarṇanātparamadhārmikaḥ | 
dhyānamātmacintanaṃ tadekaniṣṭhaḥ || 2 ||

p. 131)

sa ciraṃ jīvati yadā tadā mṛtyuracintayat |
sarvāṇyeva krameṇāhaṃ bhūtānyadmi kilākṣayaḥ || 3 ||

ciraṃ jīvati mṛtyuvaśo na bhavati yadā tadetyarthaḥ || 3 ||

enamākāśajaṃ vipraṃ na kasmādbhakṣayāmyaham |
atra me kuṇṭhitā śaktiḥ khaḍgadhārā ivopale || 4 ||

iti saṃcintya taṃ hantumagacchattatpuraṃ tadā |
tyajantyudyamamudyuktā na svakarmāṇi kecana || 5 ||

tatpuraṃ merumadhye prasiddham | satyaloke mṛtyorapraveśāt | udyuktā 
udyogayuktāḥ samarthāḥ || 5 ||

tatastatsadanaṃ yāvanmṛtyuḥ praviśati svayam |
tāvadenaṃ dahatyagniḥ kalpāntajvalanopamaḥ || 6 ||

samādhivighātakapratirodhāya pūrvameva brahmaṇā prākāratayā saṃkalpito'gniḥ | 
enaṃ mṛtyum || 6 ||

agnijvālāmahāmālāṃ vidāryāntargato hyasau |
dvijaṃ dṛṣṭvā samadātuṃ hastenaicchatprayatnataḥ || 7 ||

agnijvālānāṃ mahatīṃ mālāṃ valayaṃ vidārya || 7 ||

nacāśakatpuro dṛṣṭamapi hastaśatairdvijam |
balavānapyavaṣṭabdhuṃ saṃkalpapuruṣaṃ yathā || 8 ||

avaṣṭabdhuṃ spraṣṭum || 8 ||

athāgatya yamaṃ mṛtyurapṛcchatsaṃśayacchidam |
kimityahaṃ na śaknomi bhoktumākāśajaṃ vibho || 9 ||

yama uvāca |

mṛtyuo na kiṃcicchaktastvameko mārayituṃ balāt |
māraṇīyasya karmāṇi tatkartṝṇīti netarat || 10 ||

ekaḥ asahāyaḥ | tatkartṝṇi māraṇakartṝṇi | iti etasmānnetarattvadaśaktau 
kāraṇamiti śeṣaḥ || 10 ||

tasmādetasya viprasya māraṇīyasya yatnataḥ |
karmāṇyanviṣya teṣāṃ tvaṃ sāhāyyenainamatsyasi || 11 ||

anviṣya gaveṣaṇaṃ kuru | eṣa gatau śyan loṭ hiḥ | sāhāyyena ānukūlyena || 11 ||

tataḥ sa mṛtyurbabhrāma tatkarmānveṣaṇādṛtaḥ |
maṇḍalāni digantāṃśca sarāṃsi sarito diśaḥ || 12 ||

kasmindeśe'yaṃ prākkiṃ karma kṛtavāniti sapraṇidhānaṃ paryālocanameva 
cirayatnaniṣpādyatvādbabhrāmetyucyate na deśasaṃcaraṇam | 
kartṛliṅgasamavāyināmadṛṣṭānāṃ bahiranveṣaṇāprasakteḥ || 12 ||

vanajaṅgalajālāni śailānabdhitaṭāni ca |
dvīpāntarāṇyaraṇyāni nagarāṇi purāṇi ca || 13 ||

purāṇi mahānagaropakaṇṭhe śākhānagarāṇi ||13 ||

grāmāṇyakhilarāṣṭrāṇi deśāntargahanāni ca |
evaṃ bhūmaṇḍalaṃ bhrāntvā na kutaścitsa kānicit || 14 ||

tānyākāśajakarmāṇi labdhavānmṛtyurudyataḥ |
vandhyāputramiva prājñaḥ saṃkalpādrimivāparaḥ || 15 ||

labdhavānupalabdhavān | aparaḥ saṃkalpayituranyaḥ puruṣaḥ || 15 ||

samapṛcchadathāgatya yamaṃ sarvārthakovidam |
parāyaṇaṃ hi prabhavaḥ saṃdeheṣvanujīvinām || 16 ||

anujīvināṃ bhṛtyānām || 16 ||

mṛtyuruvāca |

ākāśajasya karmāṇi kva sthitāni vada prabho |
dharmarājo'tha saṃcintya suciraṃ proktavānidam || 17 ||

dharmarāja uvāca |

ākāśajasya karmāṇi mṛtyo santi na kānicit |
eṣa ākāśajo vipro jātaḥ khādeva kevalāt || 18 ||

prārabdhādhikāraphalānāṃ phalārambhenaiva vināśātsaṃcitānāṃ jñānena 
bādhādāgāmināṃ bījābhāvānna santyevetyuktiḥ || 18 ||

ākāśādeva yo jātaḥ sa vyomaivāmalaṃ bhavet |
sahakārīṇi no santi na karmāṇyasya kānicit || 19 ||

sahakāriṇyabhimānarāgādīni mṛtyormāraṇe vā sahakārīṇi 
karmāṇyadyatanānīti śeṣaḥ || 19 ||

saṃbandhaḥ prāktanenāsya na manāgapi karmaṇā |
asti vandhyāsutasyeva tathā'jātākṛteriva || 20 ||

saṃbandha iti | tathāca sūtram - tadadhigama uttarapūrvādhayoraśleṣavināśau 
iti | ajātākṛteranutpannākārasyeva || 20 ||

kāraṇānāmabhāvena tasmādākāśameva saḥ |
naitasya pūrvakarmāsti nabhasīva mahādrumaḥ || 21 ||

kāraṇānāmavidyādīnāṃ nirvikārasya vikārahetūnāṃ vā | tasmādvikārāyogāt || 
21 ||

naitadasyāvaśaṃ cittamabhāvātpūrvakarmaṇām |
adya tāvadanenādyaṃ [anenānyatra kiṃcit iti pāṭhaḥ] na 
kiṃcitkarma saṃcitam || 22 ||

māstu śārīraṃ mānasaṃ tu syāttatrāha - naitaditi | 
pūrvadehaspandavāsanāvaśo hi cittaspandaḥ tadabhāvādevādyatanaṃ śārīramapi 
ādyamadanārhaṃ mṛtyoḥ karma na saṃcitam || 22 ||

evamākāśakośātmā viśadākāśarūpiṇi |
svakāraṇe sthito nityaḥ [nityaṃ karmāṇyasya na kānicit iti pāṭhaḥ] 
kāraṇāni na kānicit || 23 ||

evaṃca satyayaṃ parabrahmasvabhāva eva sthito na dṛśyastrabhāva ityāha - 
evamiti || 23 ||

prāktanāni na santyasya karmāṇyadya karoti no |
kiṃcidapyevameṣo'tra vijñānākāśamātrakaḥ || 24 ||

tadbhāve tu prāktanakarmādiprasaktireva nāstītyāha - prāktanānīti || 24 ||

prāṇaspando'sya yatkarma lakṣyate cāsmadādibhiḥ |
dṛśyate'smābhirevaṃ [revaitat iti pāṭhaḥ] tanna tvasyāstyatra 
karmadhīḥ || 25 ||

nanu tarhi kathamayamasmābhiḥ prāṇadehādikriyāvāndṛśyate tatrāha - 
prāṇeti | tadasmābhiḥ svāvidyayā bhrāntyā dṛśyate natvasya tatra 
satyatādhīrastītyarthaḥ || 25 ||

saṃsthitā bhāvayantīva cidrūpaiva parātpadāt |
bhinnamākāramātmīyaṃ citstambhe śālabhañjikā || 26 ||

kathaṃ tarhi tasya dehādidhīstāmāha - saṃsthiteti | citstambhe cidrūpaiva 
śālabhañjikā pratimā ātmīyaṃ bhinnaṃ cidvilakṣaṇamākāraṃ bhāvayantīva 
sthitā | tathāca bhāvanāmātrarūpaṃ tanna vāstavamityasya dhīrityarthaḥ || 26 ||

p. 132)

tathaiva paramārthātsakhātmabhūtaḥ [paramārthantaḥ svātmabhūta iti 
pāṭhaḥ] sthito dvijaḥ |
yathā dravatvaṃ payasi śūnyatvaṃ ca yathāmbare || 27 ||

kvacittvasya dṛṣṭāntarthamanutkīrṇā yathā stambhe saṃsthitā 
śālabhañjiketyardhamadhikaṃ paṭhyate || 27 ||

spandatvaṃ ca yathā vāyostathaiṣa parame pade |
karmāṇyadyatanānyasya saṃcitāni na santi hi || 28 ||

na pūrvāṇyeṣa teneha na saṃsāravaśaṃ gataḥ |
sahakārikāraṇānāmabhāve yaḥ prajāyate || 29 ||

upapāditaprakāreṇa karmāsaṃbhavānuvādasya phalakīrtanaṃ na saṃsāravaśaṃ 
gata iti | prasiddharajatakāraṇājanyaśuktirajatasyeva tadīyadehādermithyātvanirṇaye 
tatprayuktakartṛtvādibādhānna mṛtyvākramaṇaprasaktirityāha - 
sahakārītyādinā vadetyantena || 29 ||

nāsau svakāraṇādbhinno bhavatītyanubhūyate |
kāraṇānāmabhāvena tasmādeṣa svayaṃbhavaḥ || 30 ||

kartā na pūrvaṃ nāpyadya kathamākramyate vada |
yadaiṣa kalpanāṃ buddhyā mṛtināmnīṃ kariṣyati || 31 ||

nanu jīvāntarāṇāmapyetadvyaṣṭhitvātkathaṃ te vā mṛtyunā gṛhyante tatrāha 
- yadaiṣa iti | yasya jīvasya pṛthvyādimān deha evāhamiti niścayo'sti sa 
mūḍhaḥ pārthivadeha eva bhavati tasya eṣa brahmā yadā satyasaṃkalpabuddhyā 
mṛtināmnīṃ kalpanāṃ kariṣyati tadā sa tvayā grahītuṃ śakyata ityarthaḥ || 31 ||

pṛthvyādimānayamahamiti yasya ca niścayaḥ |
sa pārthivo bhavatyāśu grahītuṃ sa ca śakyate || 32 ||

pṛthvyādikalanābhāvādeṣa vipro na rūpavān |
dṛḍharajjveva gaganaṃ grahītuṃ naiva yujyate || 33 ||

pṛthvyādimayadehakalanāyā abhāvānna rūpavānnākāravān || 33 ||

mṛtyuruvāca |

bhagavañjāyate śūnyātkathaṃ nāma vadeti me |
pṛthvyādayaḥ kathaṃ santi na santi vada vā katham || 34 ||

nirvikārasya śūnyasya vikāramajasya janma satāṃ pṛthvyādīnāmasattvaṃ 
coktamasaṃbhāvayanmṛtyuruvāca - bhagavanniti || 34 ||

yama uvāca |

na kadācana jāto'sau na ca nāsti kadācana |
dvijaḥ kevalavijñānabhāmātraṃ tattathā sthitaḥ || 35 ||

parasyākāśatvoktiḥ pṛthvyādīnāmasattvoktiśca na śūnyatvābhiprāyeṇa kiṃtu 
kāryasya kāraṇapṛthaksattāśūnyatvābhiprāyeṇa evamajasya 
janmoktirvivartābhiprāyeṇa na pariṇāmābhiprāyeṇetyāśayaṃ sūcayan yama 
uvāca - na kadācaneti | yato'yaṃ dvijaḥ paramārthataḥ kevalaṃ 
vijñānabhāmātraṃ tattato hetostathaiva sadā sthito na vikṛta ityarthaḥ || 35 ||

mahāpralayasaṃpattau na kiṃcidavaśiṣyate |
brahmāste śāntamajaramanantātmaiva kevalam || 36 ||

ādyantayostanmātrapariśeṣāttadevāsya svābhāvikaṃ satyaṃ rūpamityāśayenāha 
- mahāpralayeti sārdhena || 36 ||

śūnyaṃ nityoditaṃ sūkṣmaṃ nirupādhi paraṃ sthitam |
tadā tadanu yenāsya nikaṭe'drinibhaṃ mahaḥ || 37 ||

tadā pralaye sthitamityanvayaḥ | yaduktaṃ dṛśyate'smābhirevaṃ taditi 
tadupapādayati - tadanvityādinā | tadanu sargārambhakāle yena 
vāsanādṛṣṭasaṃbhṛtajīvāvidyāhetunā asya saṃvinmātrasvabhāvatvānnikaṭe 
puroviṣayabhāvena adrinibhaṃ parvatavadanivāryaṃ virāḍarūpaṃ caturmukhaṃ vā 
deho'hamityabhilāpārhaṃ mahaḥ sthūlaṃ rūpaṃ cetati īṣatsphurati tadā tenaiva 
tādṛśavidyāhetunā kākatālīyavadakasmātsvapna iva bhrāntaṃ mithyābhūtaṃ 
tamākāraṃ paśyati | asmadādijana ityarthaḥ || 37 ||

saṃvinmātrasvabhāvatvāddeho'hamiti cetati |
kākatālīyavadbhrāntamākāraṃ tena paśyati || 38 ||

sa eṣa brāhmaṇastasminsargādāvambarodare |
nirvikalpaścidākāśarūpamāsthāya saṃsthitaḥ || 39 ||

tathāca paradṛṣṭyadhyastadehādinā nāsya nirvikalpatādikṣatiriti 
prāguktamavyāhatamityāśayenāha - sa eṣa ityādi || 39 ||

nāsya deho na karmāṇi na kartṛtvaṃ na vāsanā |
eṣa śuddhacidākāśo vijñānaghana ātataḥ || 40 ||

prāktanaṃvāsanājālaṃ kiṃcidasya na vidyate |
kevalaṃ vyomarūpasya bhārūpasyeva tejasaḥ || 41 ||

vedanāmātrasaṃśāntāvīdṛśo'pi na dṛśyate |
tasmādyathā cidākāśastathā tatpratipattayaḥ || 42 ||

vedanā bahirmukhacitpravṛttistanmātrasaṃśāntau īdṛśaḥ prātibhāsikarūpo'pi 
| vedanāśāntistarhi kathaṃ tatrāha - tasmāditi | adhiṣṭhānatattvaparicayena 
viṣayabādhe tatpratipattayo vedanā api yathā cidākāśastathaiva 
tadbhāvādavatiṣṭhanta ityarthaḥ || 42 ||

kutaḥ kilātra pṛthvyādeḥ kīdṛśaḥ saṃbhavaḥ katham |
etadākramaṇe mṛtyo tasmānmā yatnavānbhava || 43 ||

yatra citsvabhāvānāṃ vedanānāmapyasahanaṃ tatra dūre 
pṛthvyādisahanasaṃbhāvaneti tava nākramaṇaṃ pratyāśetyāśayenāha - 
kuta iti || 43 ||

grahītuṃ yujyate vyoma na kadācana kenacit |
śrutvaitadvismito mṛtyurjagāma nijamandiram || 44 ||

śrīrāma uvāca |

brahmaiṣa kathito devastvayā me prapitāmahaḥ |
svayaṃbhūraja ekātmā vijñānātmeti me matiḥ || 45 ||

ākāśajadvija iti nāmāntarapratipādito brahmaiva mayā ākhyāyikātātparyārtho 
jaganmithyātvamapi parijñātamiti sūcanena guruṃ praharṣayan śrīrāma uvāca ##-

p. 133)

śrīvasiṣṭha uvāca |

evametanmayā rāma brahmaiṣa kathitastava |
vivādamakaronmṛtyuryamenaitatkṛte purā || 46 ||

vivādaṃ saṃvādam || 46 ||

manvantare sarvabhakṣo yadā mṛtyurharanprajāḥ |
balametyabjajākrāntāvārambhamakarotsvayam || 47 ||

manvoḥ antare saṃdhikāle | abjajasyākrāntau māraṇe | ārambhamudyogam || 47 ||

tadaiva dharmarājena yaemnāśvanuśāsitaḥ |
yadeva kriyate nityaṃ ratistatraiva jāyate || 48 ||

kathamaśakye'pi mṛtyoḥ punaḥpunarudyoga iti cedvysanitayetyāha - yadeveti 
|| 48 ||

brahmā kila parākāśavapurākramyate katham |
manomātraṃ ca saṃkalpaḥ pṛthvyādirahitākṛtiḥ || 49 ||

ākhyāyikāmukhoktārthaṃ kaṇṭhato'pi vadaṃstaccharīrādermanomātratvamāha 
- brahmeti || 49 ||

yaścidvyomacamatkāraḥ kilākārānubhūtimān |
sa cidvyomaiva no tasya kāraṇatvaṃ na kāryatā || 50 ||

ākāśasphuradākāraḥ saṃkalpapuruṣo yathā |
pṛthvyādirahito bhāti svayaṃbhūrbhāsate tathā || 51 ||

ākāśe yathā avāṅmukhendranīlamahākaṭahākāraḥ pṛthvyādirahito bhāti 
tathetyarthaḥ || 51 ||

nirmale vyomni muktālīsaṃkalpasvapnayoḥ puram |
apṛtvyādi yathā bhāti svayaṃbhurbhāsate tathā || 52 ||

na dṛśyamasti na draṣṭā paramātmani kevale |
svayaṃcittā tathāpyeṣa svayaṃbhūriti bhāsate || 53 ||

svayaṃcittā cinmātrasvabhāvataiva asti || 53 ||

saṃkalpamātramevaitanmano brahmeti kathyate |
saṃkalpākāśapuruṣo nāsya pṛtvyādi vidyate || 54 ||

saṃkalpamātrameva manorūpaṃ na pṛthvyādighaṭitaṃ sa eva brahmā padmaja 
ityarthaḥ || 54 ||

yathā citrakṛdantaḥsthā nirdehā bhāti putrikā |
tathaiva bhāsate brahmā cidākāśāccharañjanam || 55 ||

nirākārasya saṃkalpasya kathaṃ puruṣākāratā tatrāha - yatheti | citrakṛto hi 
lekhyapratimākāramantaḥ saṃkalpena vidhāya tathaiva bahirlikhato'ntaḥsthā putrikā 
citrapratimā yathā nirdehāpi tadākārā bhāti tathaiva cidākāśasyācchaṃ 
svacchaṃ yadrañjanaṃ pratibimbagrāhakaṃ manastadbrahmā 
prajāpatiśarīrākāraṃ bhāti || 55 ||

cidvyomakevalamanantamanādimadhyaṃ
brahmeti bhāti nijacittavaśātsvayaṃbhūḥ |
ākāravāniva pumāniva vastutastu
vandhyātanūja iva tasya tu nāsti dehaḥ || 56 ||

tatra manasastadākārakalpanāpariṇāmo na vāstavaḥ kiṃtu śuddhaṃ 
brahmaivājñānāttathā vivartata ityāha - cidvyometi | brahmā 
svayaṃbhūrityākāravānivetyanvayaḥ || 56 ||

ityārṣe śrīvāsiṣṭhamahārāmāyaṇe vālmīkīye utpattiprakaraṇe 
ādyasṛṣṭikartṛvarṇanaṃ nāma dvitīyaḥ sargaḥ || 2 ||

iti śrīvāsiṣṭhamahārāmāyaṇatātparyaprakāśe utpattiprakaraṇe 
ādyasṛṣṭikartṛvarṇanaṃ nāma dvitīyaḥ sargaḥ || 2 ||

tṛtīyaḥ sargaḥ 3

śrīrāma uvāca |

evameva manaḥ śuddhaṃ pṛthvyādirahitaṃ tvayā |
mano brahmeti kathitaṃ satyaṃ pṛthvyādivarjitam || 1 ||

manorūpo yato brahmā tatsaṃkalpamayaṃ jagat |
manorājyavadevedamasadityatra kīrtyate || 1 ||

manomātraṃ ca saṃkalpaḥ pṛthvyādirahitākṛtiḥ iti prāguktarītyā brahmaṇo 
manorūpatvābhyupagame manaso vāsanājālarūpatvātprāktanaṃ vāsanājālaṃ 
kiṃcidasya na vidyata ityuktirayukteti manyamānaḥ śrīrāma uvāca - evameveti 
dvābhyām | manaḥ śuddhaṃ pṛthvyādirahitam evameva prasiddham | uttaratra 
tarhītyarthe taditi prayogāttadākāṅkṣitamatra yadītyadhyāhāryam || 1 ||

tadatra prāktanī brahmansmṛtiḥ kasmānna kāraṇam |
yathā mama tavānyasya bhūtānāṃ ceti me vada || 2 ||

atrāsminbrahmaṇaḥ śarīre prāktanīpūrvaśarīratyāgakālodbhūtā smṛtistava 
mama anyasya vā puruṣasya bhūtānāṃ paśvādīnāṃ ca śarīre prāktanī 
smṛtiryathā kāraṇaṃ tathā kasmātkāraṇaṃ na yaṃ yaṃ vāpi smaranbhāvam 
ityādismṛteḥ | yadi prāktanī smṛtirasti tarhi 
tadudbhavādhārasaṃskāradehādikamapi prāktanaṃ durvāramiti bhāvaḥ || 2 ||

śrīvasiṣṭha uvāca |

pūrvadeho'sti yasyādya pūrvakarmasamanvitaḥ |
tasya smṛtiḥ saṃbhavati kāraṇaṃ saṃsṛtisthiteḥ || 3 ||

satyaṃ pūrvadehādisiddhau tadanubhūtagocarā smṛtiḥ kāraṇaṃ 
syāttadevāsiddhamiti śrīvasiṣṭha uvāca - pūrvamiti dvābhyām | nanu 
taddhaitallokajideva ityādiśrutibhistatkratunyāyena ca hairaṇyagarbhapadasya 
karmopāsanasamuccayaphalatvaprasiddheḥ kathaṃ prāgdehavāsanādyasattvoktiḥ 
kathaṃ vā manomayasya taddehasyāpṛthvyādimayatvoktirmanasaḥ annamayaṃ hi 
saumya manaḥ 
ityannavikāratvaparaśrutivirodhādapañcīkṛtabhūtakāryatvasiddhāntavirodhāccet
i cet | satyam | ajñadṛśaivaṃ yanmadanyannāsti kasmānnu vibhemīti saha siddhaṃ 
catuṣṭayam iti śrutismṛtisiddhatadīyatattvadṛśā tu traikālikaprapañcasyāpi 
nāsīdasti bhaviṣyatīti traikālikabādhānna pūrvadehavāsanādisattvamiti tathoktiḥ | 
bādhitānuvṛttau tu manasi taddehe ca dagdhapaṭe tāntavatvamiva na 
pṛthvyādimayatvaṃ yathāpūrvamastīti na kaścidvirodhaḥ | 
yatrābādhitājñamanaḥsaṃkalpanagarāderapi na satyatvaṃ bhautikatvaṃ vā tatra 
kiṃ vācyaṃ tattvajñānabādhitānuvṛttaveriñcyamanaḥsaṃkalpajasya viśvasya 
tathātvamityabhipratya 
vakṣyamāṇajaganmithyātvopayikatvāttattvadṛṣṭimevāvaṣṭabhya 
pūrvadehavāsanādyapalāpo nājñadṛṣṭyanuvādyupāstiphalaśrutipuraskāreṇeti 
|| 3 ||

p. 134)

brahmaṇaḥ prāktanaṃ karma yadā kiṃcinna vidyate |
prāktanī saṃsmṛtistasya tadodeti kutaḥ katham || 4 ||

tasmādakāraṇa bhāti vā svacittaikakāraṇam |
svakāraṇādananyātmā svayaṃbhūḥ svayamātmavān || 5 ||

svacittaṃ dehadraṣṭṛcittaṃ tadekaṃ kāraṇamiti tasya svataścittābhāvoktiḥ || 5 ||

ātivāhika evāsau deho'styasya svayaṃbhuvaḥ |
na tvādhibhautiko rāma deho'jasyopapadyate || 6 ||

ātavahanamarcirdhūmādimārgeṇa lokāntaraprāpaṇaṃ tatra 
sādhūrasmadādiliṅgadeha ivātivāhikaḥ | sūkṣma iti yāvat | ādhibhautikaḥ 
sthūlabhūtajaḥ || 6 ||

śrīrāma uvāca ||

ātivāhika eko'sti deho'nyastvādhibhautikaḥ |
sarvāsāṃ bhūtajātīnāṃ brahmaṇo'styeka eva kim || 7 ||

śrīvasiṣṭha uvāca ||

sarveṣāmeva dehau dvau bhūtānāṃ kāraṇātmanām |
ajasya kāraṇābhāvādeka evātivāhikaḥ || 8 ||

kāraṇātmanāṃ 
cakṣurādivyāvahārikapramāṇavadyapañcīkṛtabhūtarūpakāraṇātmanām | 
kāraṇābhāvāt 
avidyā'pañcīkṛtabhūtānāmananyaparaśruticakṣurādyavedyatvena 
sākṣivedyatvena ca prātibhāsikatvena vyāvahārikasatyatvābhāvātprāguktarītyā vā 
kāraṇābhāvādityarthaḥ || 8 ||

sarvāsāṃ bhūtajātīnāmeko'jaḥ kāraṇaṃ param |
ajasya kāraṇaṃ nāsti tenāsāvekadehavān || 9 ||

prakārāntareṇāpyāha - sarvāsāmiti || 9 ||

nāstyeva bhautiko dehaḥ prathamasya prajāpateḥ |
ākāśātmā ca bhātyeṣa ātivāhikadehavān || 10 ||

ākāśātmā cidākāśamātrarūpaḥ | āropitasyādhiṣṭhānātiriktasvarūpābhāvāt || 
10 ||

cittamātraśarīro'sau na pṛthvyādikramātmakaḥ |
ādyaḥ prajāpatirvyomavapuḥ pratanute prajāḥ || 11 ||

itthaṃ ca tatsaṃkalpakalpitajagato'pi tadadhiṣṭhānacinmātratā phaliteti vivakṣurāha 
- vitteti || 11 ||

tāśca vidvyomarūpiṇyo vinānyaiḥ kāraṇāntaraiḥ |
yadyatastattadevati sarvairevānubhūyate || 12 ||

anyaistatsaṃkalpavyatiriktaiḥ kāraṇāntaraiḥ kāraṇabhedaiḥ | yato 
yasmādupādānājjātamiti śeṣaḥ | anubhūyate kanakakuṇḍalādau | tathā ca jagato 
brahmamātratā siddheti bhāvaḥ || 12 ||

nirvāṇamātraṃ puruṣaḥ paro bodhaḥ sa eva ca |
cittamātraṃ tadevāste nāyāti vasudhāditām || 13 ||

tena jīvasyāpi tanmātratā siddhetyāha - nirvāṇamātramiti | yataḥ sa 
cittopādhiścittabhrāntyā cittamātrabhūto'pi paramārthataḥ sa cidākāśa evāste na 
bhautikapuruṣādibhāvamāyātītyarthaḥ || 13 ||

sarveṣāṃ bhūtajātānāṃ saṃsāravyavahāriṇām |
prathamo'sau pratispandaścittadehaḥ svatodayaḥ || 14 ||

svatā ahaṃbhāvastasyodayaḥ || 14 ||

asmātpūrvātpratispandādananyaitatsvarūpiṇī |
iyaṃ pravisṛtā sṛṣṭiḥ spandasṛṣṭirivānilāt || 15 ||

etadupādānakasthūlasyaitanmātratvādananyaitatsvarūpiṇī || 15 ||

pratibhānākṛterasmātpratibhāmātrarūpadhṛk |
vibhātyevamayaṃ sargaḥ satyānubhavavānsthitaḥ || 16 ||

adhyastamanovikārasya jagato'pyadhyastataiva phalitetyāha - pratibhāneti | 
pratibhānaṃ pratibhāsastanmātrasiddhākṛteḥ prātibhāsikākārādityarthḥ | 
athavā paramārthacinmātrākārāccinmātrarūpadhṛgapi sarga evaṃ 
paridṛśyamānā'cidākāreṇa vibhātītyarthaḥ || 16 ||

dṛṣṭānto'tra bhavatsvapnapurastrīsurataṃ [svapnasvapnastrī iti 
mudritapustake pāṭhaḥ] yathā |
asadapyarthasaṃpattyā satyānubhavabhāsuram || 17 ||

svapne yo'nyaḥ svapnastatratyastrīsuratamiti 
sūkṣmakalpanāntargatasthūlakalpanādṛṣṭāntatvopapattyartham | arthasaṃpattyā 
vyavahāraprayojananiṣpattyā || 17 ||

apṛthvyādimayo bhāti vyomākṛtiradehakaḥ |
sadeha iva bhūteśaḥ svātmabhūḥ puruṣākṛtiḥ || 18 ||

tathāca prāguktaṃ nāsaṃbhāvitamityāha - apṛthvyādīti || 18 ||

saṃvitsaṃkalparūpatvānnodeti samudeti ca |
svāyattatvātsvabhāvasya nodeti na ca śāmyati || 19 ||

nodeti paramārthataḥ samudeti bhrāntyā tatrādyamupapādayati - svāyattatvāditi 
| jagadbhāvavadavidyādyadhīnatvābhāvāditi bhāvaḥ | svabhāvasya svarūpasthiteḥ || 
19 ||

brahmā saṃkalpapuruṣaḥ pṛthvyādirahitākṛtiḥ |
kevalaṃ cittamātrātmā kāraṇaṃ trijagatsthiteḥ || 20 ||

saṃkalpa eṣa kacati yathā nāma svayaṃbhuvaḥ |
vyomātmaiṣa tathā bhāti bhavatsaṃkalpaśailavat || 21 ||

yathā yādṛśaprāṇikarmānurodhena yena yena prakāreṇa kacati vikasati | tathā 
tena prakāreṇa || 21 ||

ātivāhikamevāntarvismṛtyā dṛḍharūpayā |
ādhibhautikabodhena mudhā bhāti piśācavat || 22 ||

tarhi kathaṃ sarveṣāṃ 
saṃkalpaśailavilakṣaṇādhibhautikatvārthakriyāsāmarthyādyanubhavastatrāha ##-

p. 135)

idaṃ prathamatodyogasaṃprabuddhaṃ mahāciteḥ |
nodeti śuddhasaṃvittvādātivāhikavismṛtiḥ || 23 ||

tarhi viriñcerapyasmadādivadātivāhikabhāvavismṛtiḥ kiṃ na syāttatrāha - 
idamiti | idaṃ vairiñcaṃ rūpaṃ mahācitermāyāśabalabrahmaṇaḥ prathamatā 
sarvasthūlaprapañcāpekṣayā kāraṇībhūtasūkṣmabhūtātmakateti yāvat | tatra 
udyogena saṃkalpena satyasaṃkalpatvāttathaiva saṃprabuddhaṃ 
pratyakṣamāvirbhūtamatastamo'nācchāditatvena viriñceḥ 
śuddhasaṃvittvānnātivāhikasmṛtirudetītyarthaḥ || 23 ||

ādhibhautikajātena nāsyodeti paśācikā |
asatyā mṛgatṛṣṇeva mithyā jāḍyabhramapradā || 24 ||

manomātraṃ yadā [yathā brahmā iti pāṭhaḥ] brahmā na 
pṛthvyādimayātmakaḥ |
manomātramato viśvaṃ yadyajjātaṃ tadeva hi || 25 ||

yadā yasminkalpe yata iti vārthaḥ | yasmājjātaṃ yajātam || 25 ||

ajasya sahakārīṇi kāraṇāni na santi yat |
tajjasyāpi na santyeva tāni tasmāttu kānicit || 26 ||

itthaṃ ca annena somya śuṅgenāpomūlamanviccha iti śrutidarśitanyāyena jagato 
manomātratvaṃ manasaśca brahmamātrateti brahmādvaitaṃ phalitamityāha - 
ajasyetyāditribhiḥ || 26 ||

kāraṇātkāryavaicitryaṃ tena nātrāsti kiṃcana |
yādṛśaṃ kāraṇaṃ śuddhaṃ kāryaṃ tādṛgiti sthitam || 27 ||

kāryakāraṇatā hyatra na kiṃcidupapadyate |
yādṛgeva paraṃ brahma tādṛgeva jagattrayam || 28 ||

itthaṃ ca bhedakābhāvātkāryakāraṇabhāvāyogājjagadbrahmaiva 
saṃpannamityāha - kāryeti || 28 ||

manastāmiva yātena brahmaṇā tanyate jagat |
ananyādātmanaḥ [ananyat iti pāṭhaḥ] śuddhāddravatvamiva 
vāriṇaḥ || 29 ||

manasā tanyate sarvamasadevedamātatam |
yathā saṃkalpanagaraṃ yathā gandharvapattanam || 30 ||

ādhibhautikatā nāsti rajjvāmiva bhujaṅgatā |
brahmādayaḥ prabuddhāstu kathaṃ tiṣṭhanti tatra te || 31 ||

itthaṃ ca tattvajñānāṃ jagata eva bādhe dehādau 
nādhibhautikatāpratyayasaṃbhava ityāha - ādhibhautikateti || 31 ||

ātivāhika evāsti na prabuddhamateḥ kila |
ādhibhautikadehasya vāco [caracaivātra iti pāṭhaḥ] vātra kutaḥ 
katham || 32 ||

kaimutikanyāyenāpyuktamartha draḍhayati - ātivāhiketi | ātivāhikaḥ 
prātibhāsikaḥ so'pi nāstyeva tatrādhibhautikasya vācaḥ kuto hetoḥ kathaṃ kena 
prakāreṇa || 32 ||

manonāmno manuṣyasya viriñcayākāradhāriṇaḥ |
manorājyaṃ jagaditi satyarūpamiva sthitam || 33 ||

manuṣyasyeti prāktanopāsakāvasthāṃ smṛtvoktiḥ || 33 ||

mana eva viriñcitvaṃ taddhi saṃkalpanātmakam |
svavapuḥ sphāratāṃ nītvā manasedaṃ vitanyate || 34 ||

viriñcitvaṃ sarvasraṣṭṛtvam | hi yasmāttadviriñcitvaṃ viriñceḥ 
saṃkalpanātmakaṃ na bāhyopakaraṇādhīnam | sphāratāṃ vipulatām | idaṃ 
viśvam || 34 ||

viriñco manaso rūpaṃ viriñcasya mano vapuḥ |
pṛthvyādi vidyate nātra tena pṛthvyādi kalpitam || 35 ||

atra manasi | tena hetunā manasā vā kalpitamadhyastamātmanīti śeṣaḥ || 35 ||

padmākṣe padminīvāntarmano hṛdyasti dṛśyatā |
manodṛśyadṛśau bhinne na kadācana kenacit || 36 ||

mano hṛdi | manontaḥ dṛśyatā lakṣaṇayā dṛśyavargaḥ | nanu kathaṃ 
viruddhamidamucyate | pṛthvyādi vidyate nātra mano hṛdyasti dṛśyate 
iticettatrāha - manodṛśyeti | yato manaśca dṛśyaṃ ca tayoḥ samāhāro 
manodṛśyaṃ tadubhayadṛk sākṣyātmā ca te ubhe kenacitkadācana na bhinne na 
vivecite | yāvatte na vivecite tāvadajñānānucchedādastyevetyuktamiti bhāvaḥ | 
athavā manaśca dṛśyadṛk dṛśyadarśanaṃ ca tena bhinne | tathāca manasa 
uccheda eva dṛśyadarśanoccheda iti bhāvaḥ || 36 ||

yathā cātra tava svapnaḥ saṃkalpaścittarājyadhīḥ |
svānubhūtyaiva dṛṣṭāntastasmāddhṛdyasti dṛśyabhūḥ || 37 ||

tatrānvayavyatirekasiddhadṛṣṭāntānvadannigamayati - yatheti || 37 ||

tasmāccittavikalpasthapiśāco bālakaṃ yathā |
vinihantyevameṣāntardraṣṭāraṃ dṛśyarūpikā || 38 ||

yathāṅkuro'ntarbījasya saṃsthito deśakālataḥ |
karoti bhāsuraṃ dehaṃ tanotyevaṃ hi dṛśyadhīḥ || 39 ||

dṛśyadhīrmanaḥ || 39 ||

saccenna śāmyati kadācana dṛśyaduḥkhaṃ 
dṛśye tvaśāmyati na boddhari kevalatvam |
dṛśye tvasaṃbhavati boddhari boddhṛbhāvaḥ 
śāmyetsthito'pi hi tadasya vimokṣamāhuḥ || 40 ||

nanu kimarthaṃ mahatā yatnena dṛśyamithyātvaṃ sādhyate tasya satyatve kā 
kṣatistatrāha - saccediti | sthito'pi śāmyetkiṃ punarmithyābhūta ityarthaḥ | 
tatkevalatvameva vimośnamāhuḥ || 40 ||

ityārṣe śrīvāsiṣṭhamahārāmāyaṇe vālmīkīye utpattiprakaraṇe 
bandhahetuvarṇanaṃ nāma tṛtīyaḥ sargaḥ || 3 ||

iti śrīvāsiṣṭhamahārāmāyaṇatātparyaprakāśe utpattiprakaraṇe 
bandhahetuvarṇanaṃ nāma tṛtīyaḥ sargaḥ || 3 ||

p. 136)

caturthaḥ sargaḥ 4

śrīvālmīkiruvāca |

kathayatyevamuddāmavacane munināyake |
śrotumekarase jāte jane maunmupasthite || 1 ||

śrutvopadeśaṃ prathamamutthānādiniśākramaḥ |
prātarāgamanaṃ citrasvabhāvaścātra [cittasvabhāvaśca iti pāṭhaḥ] 
varṇyate || 1 ||

ekarase ekāgre || 1 ||

śānteṣu kiṅkiṇījālaraveṣu spandanaṃ vinā |
pañjarāntarahārītaśukeṣvapyastakeliṣu || 2 ||

ekarasatāmeva liṅgairdarśayati - śānteṣvityādinā | hārītāḥ pakṣiviśeṣāḥ || 
2 ||

suvismṛtavilāsāsu sthitāsu lalanāsvapi |
citabhittāviva nyaste samaste rājasadmani || 3 ||

rājasadmani lakṣaṇayā rājasadmasthaprāṇinikāye citrabhittau nyaste citra iva sthite 
iti vipariṇāmenānuṣaṅgaḥ || 3 ||

muhūrtaśeṣamabhavaddivasaṃ madhurātapam |
vyavahārā ravikaraiḥ saha tānavamāyayuḥ || 4 ||

tānavamalpatām || 4 ||

vavurutphullakamalaprakarāmodamāṃsalāḥ |
vāyavo madhuraspandāḥ śravaṇārthamivāgatāḥ || 5 ||

āmodena māṃsalāḥ puṣṭāḥ | madhuro mandatvātsukhakaraḥ spando yeṣām | 
sarvatra viśeṣaṇāni sādhāraṇāni | upamānamutprekṣā vā || 5 ||

śrutaṃ cintayituṃ bhānurivāhoracanābhramam |
tatyājaikāntamagamacchūnyamastagirestaṭam || 6 ||

bhānuḥ śrutaṃ śravaṇāvadhṛtamarthaṃ cintayituṃ mananena 
dṛḍhīkartumivetyutprekṣā | śūnyaṃ janaśūnyam || 6 ||

uttasthurmihikārambhasamatā vanabhūmiṣu |
vijñānaśravaṇādantaḥśītalāḥ śāntatā iva || 7 ||

mihikānāṃ tuṣārāṇāmārambheṇa samatā aviṣamatāḥ | antaḥśītalā iti 
sādhāraṇaṃ viśeṣaṇam || 7 ||

babhūvuralpasaṃcārā janā daśasu dikṣvapi |
sāvadhānatayā śrotumiva saṃtyaktaceṣṭitāḥ || 8 ||

saṃtyaktāni ceṣṭitāni vyāpārāntarāṇi yaiḥ || 8 ||

chāyā dīrghatvamājagmurvāsiṣṭhaṃ vacanakramam |
iva śrotumaśeṣāṇāṃ vastūnāṃ dīrghakandharāḥ || 9 ||

aśeṣāṇāṃ vastūnāṃ chāyā aśeṣāṇāṃ śrotṝṇāṃ dīrghāḥ kandharāḥ 
kaṇṭhā vacanakramaṃ śrotumiva dīrghatvamājagmuḥ | asamāsaśchāndasaḥ || 9 ||

pratīhāraḥ puraḥ prahvo bhūtvāha vasudhādhipam |
deva snānadvijārcāsu kālo vyatigato bhṛśam || 10 ||

pratīhāro dvārapālaḥ | prahvo namro bhūtvā || 10 ||

tato vasiṣṭho bhagavānsaṃhṛtya madhurāṃ giram |
adya tāvanmahārāja śrutametāvadastu vaḥ || 11 ||

saṃhṛtyopasaṃhṛtya || 11 ||

prātaranyadvadiṣyāmi ityuktvā maunavānabhūt |
ityākarṇaivamastūktvā bhūpatirbhūtivṛddhaye || 12 ||

evamastu ityuktvā || 12 ||

puṣpapādyārghasanmānadakṣiṇādānapūjayā |
sadevarṣimunīnviprānpūjayāmāsa sādaram || 13 ||

athottasthau sabhā sarvā sarājamunimaṇḍalā |
maṇḍalākīrṇaratnaughapariveṣāvṛtānanā || 14 ||

sabhāśabdo janavacanaḥ | niḥspṛhairmunibhī 
rājadattaratnānāmupekṣaṇānmaṇḍalākāreṇa kīrṇānāṃ ratnaughānāṃ 
prabhāpariveṣe'na āvṛtajanānanā || 14 ||

parasparāṅgasaṃghaṭṭaraṇatkeyūrakaṅkaṇā |
hārabhārāhṛtasvarṇapaṭṭābhorustanāntarā || 15 ||

hṛtā apahṛtā svarṇajaṭitapaṭṭavastrāṇāṃ ābhākāntiryaistathāvidhāni 
ūrustanāntarāṇi yasyām || 15 ||

śekharotsaṅgaviśrāntaprabuddhamadhupasvanaiḥ |
saghuṃghumaśirobhārā vadadbhiriva mūrdhajaiḥ || 16 ||

śekharasya śirograsya utsaṅgavadvistṛtabhāge 
ghuṃghumetyavyaktadhvanyanukaraṇam || 16 ||

kāñcanābharaṇoddyotakanakīkṛtadiṅmukhāḥ |
buddhisthamunivāgarthasaṃśāntendriyavṛttayaḥ || 17 ||

jagmurnabhaścarā vyoma bhūcarā bhūmimaṇḍalam |
cakrurdinasamācāraṃ sarve te sveṣu sadmasu || 18 ||

etasminnantare śyāmā yāminī samadṛśyata |
janasaṅgādvinirmuktā [janasaṅghāt iti pāṭhaḥ] gṛhe 
bālāṅganā yathā || 19 ||

śyāmā kṛṣṇā | bālāṅganā | pakṣe yauvanamadhyasthā | 
saṃbhavādupamānadarśanasyāpi tatkālatā gamyate || 19 ||

deśāntaraṃ bhāsayituṃ yayau divasanāyakaḥ |
sarvatrālokakartṛtvameva satpuruṣavratam || 20 ||

sadbrahma tadātmā puruṣo brahma tanniṣṭhaśca tayorvratam || 20 ||

udabhūdabhitaḥ saṃdhyā tārānikaradhāriṇī |
utphullakiṃśukavanā vasantaśrīrivoditā || 21 ||

cūtanīpakadambāgragrāmacaityagṛhodare |
nililyire khagāścitte'vadātā vṛttayo yathā || 22 ||

avadātā nirmalāḥ | citte arthānnidrāvṛte iti gamyate || 22 ||

bhānorbhāsā bhūṣitairmeghaleśaiḥ
kiṃcitkiṃcitkuṅkumacchāyayeva |
pāścāttyo'driḥ pītavāsāḥ sameghai-
stārāhāraḥ śrīyutaḥ khavaṃ sametaḥ || 23 ||

kiṃcitkiṃcitkuṅkumacchāyayeva vicitrayā bhānorbhāsā bhūṣitairmeghaiḥ 
pītavāsāḥ | tārālakṣaṇahāreṇa śriyā ca yuktaḥ | sa prāguktaḥ 
pāścāttyo'stādrirbhānorbhāsā bhūṣitairmeghaleśairupalakṣitamarthāttārāhāraṃ 
śrīyutaṃ ceti samānadharmakaṃ svaṃ ākāśaṃ ca sametaḥ praviṣṭaḥ | yathā 
pītavāsā viṣṇuruktadharmā śrīyuto nirāvaraṇaṃ svānurūpaṃ dhyāyināṃ 
hṛdayākāśaṃ praviśati tadvat | saṃdhyāsu hi bhagavaddhyānaṃ praśastamiti 
samāsoktyā gamyate || 23 ||

p. 137)

pūjāmādāya saṃdhyāyāṃ pragatāyāṃ yathāgatam |
andhakārāḥ samuttasthurvetālā vapuṣā yathā || 24 ||

saṃdhyāyāṃ devyāṃ pūjāmādāya gatāyāṃ tadgaṇā vetālā vapuṣā yathā 
samuttiṣṭhanti tadvat || 24 ||

avaśyāyakaṇāspandī helāvidyutapallavaḥ |
komalaḥ kumudāśaṃsī vavāvāśītalo'nilaḥ || 25 ||

kalikāvikāsātkumudānyāsamantācchaṃsatyanumāpayati tacchīlaḥ | 
viśeṣaṇatrayānusārādāśītalagrahaṇaṃ māndyasaurabhyayorapyupalakṣaṇam || 25 
||

paramāndhyamupājagmurdiśo'visphuṭatārakāḥ |
lambadīrghatamaḥkeśyo vidhavā iva yoṣitaḥ || 26 ||

nīhārapaṭāvṛtatvādavisphuṭāstārakā nakṣatrāṇi kanīnikāśca yāsāṃ tāḥ | 
dhavasya bhānorastamayādvidhavā iva || 26 ||

āyayau bhuvanaṃ tejaḥ kṣīrapūreṇa pūrayan |
rasāyanamayākāraḥ śaśikṣīrārṇavo [kṣīrārṇavopamaḥ iti 
pāṭhaḥ] nabhaḥ || 27 ||

tejolakṣaṇena dugdhapravāheṇa pūrayan | rasāyanamamṛtaṃ tanmayākāraḥ || 27 
||

jagmustimirasaṃghātāḥ palāyya kvāpyadṛśyatām |
śrutajñānagiraścittānmahīpānāmivājñatāḥ || 28 ||

śrutā jñānagiro yena tathāvidhānmahīpānāṃ cittāt || 28 ||

ṛṣayo bhūmipālāśca munayo brāhmaṇāstathā |
cetasīva vicitrārthāḥ svāspadeṣu viśaśramuḥ || 29 ||

vicitrāḥ vasiṣṭhopadiṣṭā arthāḥ svacetasīva sveṣāmāspadeṣu pratiṣṭhāsu 
viśaśramurviśrāntāḥ || 29 ||

yamakāyopamāśyāmā yayau timiramāṃsalā |
āyayau mihikāsphārā tatra teṣāmuṣaḥ śanaiḥ || 30 ||

śyāmā rātriḥ | uṣaḥ pratyūṣaḥ || 30 ||

antardhānamupājagmustārā nabhasi bhāsurāḥ |
prabhātapavaneneva hṛtāḥ kusumavṛṣṭayaḥ || 31 ||

hṛtā apanītāḥ | kusumavṛṣṭayo vṛṣṭinipatitakusumānīvetyatra tātparyam || 31 
||

dṛśyatāmājagāmārkaḥ prabhonmīlitalocanaḥ |
vivekavṛttirmahatāṃ manasīva navoditā || 32 ||

prabhābhirunmīlitāni janalocanāni yena || 32 ||

bhānorbhāsā bhūṣitairmeghaleśaiḥ
kiṃcitkiṃcitkuṅkumacchāyayeva |
pūrvakṣmābhṛtpītavāsāḥ sameghai-[stamoghnaiḥ iti pāṭhaḥ] 
stārāhāraḥ śrīyutaḥ khaṃ sametaḥ || 33 ||

tamoghnaiḥ iti pāṭhe tamovighātakaiḥ kāñcanaśṛṅgairityarthaḥ || 33 ||

sabhāṃ punarupājagmurnabhaścaramahīcarāḥ |
hyastanena krameṇaiva kṛtaprātastanakramāḥ || 34 ||

hyastanena pūrvedyustanena || 34 ||

pūrvavatsaṃniveśena viveśa sakalā sabhā |
babhūvāspanditākārā vātamukteva padminī || 35 ||

vātamuktā nirvātā padminī padmavatī sarasīva || 35 ||

atha prasaṅgamāsādya rāmo madhurayā girā |
uvāca muniśārdūlaṃ vasiṣṭhaṃ vadatāṃ varam || 36 ||

prasaṅgaṃ prastāvam || 36 ||

śrīrāma uvāca |

bhagavanmanaso rūpaṃ kīdṛśaṃ vada me sphuṭam |
yasmātteneyamakhilā tanyate lokamañjarī || 37 ||

rūpaṃ tāttvikasvarūpam | yadrūpaṃ mano vakṣyati jagato'pi tadeva rūpamiti na 
nistattvatālakṣaṇaṃ mithyātvaṃ setsyatīti rāmāśayaḥ || 37 ||

śrīvasiṣṭha uvāca |

rāmāsya manaso rūpaṃ na kiṃcidapi dṛśyate |
nāmamātrādṛte vyomno yathā śūnyajaḍākṛteḥ || 38 ||

nāmamātrāditi | ata eva tatkāryeṣu vācārambhaṇaṃ vikāro nāmadheyam 
itiśrutamithyātvopapattiriti bhāvaḥ | śūnyajaḍākṛteriti bhūtavyomno manasaśca 
sādhāraṇam || 38 ||

na bāhye nāpi hṛdaye sadrūpaṃ vidyate manaḥ |
sarvatraiva sthitaṃ caitadviddhi rāma yathā nabhaḥ || 39 ||

nabhaḥsāmyamevopapādayati - neti || 39 ||

idamasmātsamutpannaṃ mṛgatṛṣṇāmbusaṃnibham |
rūpaṃ tu kṣaṇasaṃkalpāddvitīyendubhramopamam || 40 ||

idaṃ jagadasmānmanasaḥ bhramaḥ | tadviṣayo'dhyasta iti yāvat | tadupamam || 40 ||

madhye yadetadarthasya pratibhānaṃ prathāṃ gatam |
sato vāpyasato vāpi tanmano viddhi netarat || 41 ||

yadyapi mano nāma paramārthato nāstyeva tathāpi śāstrīyavyavahāropayuktaṃ 
kalpitaṃ tadrūpamāha - madhye iti | pratyakṣe puraḥ sataḥ smṛtyādi parokṣe 
tvasato vā'rthasya madhye yadetattadākārapratibhānaṃ prathāṃ gataṃ 
sarvajanānāṃ tanmana ityarthaḥ || 41 ||

yadarthapratibhānaṃ tanmana ityabhidhīyate |
anyatra kiṃcidapyasti mano nāma kadācana || 42 ||

tadeva saṃkṣipyāha - yaditi | nirākāracito yo'rthākārādhyāsastanmana 
ityarthaḥ || 42 ||

saṃkalpanaṃ mano viddhi saṃkalpāttatra bhidyate |
yathā dravatvātsalilaṃ tathā spando yathānilāt || 43 ||

evaṃ vṛttisāmānyaistallakṣaṇamuktvā asādhāraṇavṛttyāpyāha - 
saṃkalpanamiti || 43 ||

yatra saṃkalpanaṃ tatra tanmano'ṅga tathā sthitam |
saṃkalpamanasī bhinne na kadācana kecana || 44 ||

tadeva viṣayabhedavyavasthitipradarśanena draḍhayati - yatreti || 44 ||

satyamastvathavā'satyaṃ padārthapratibhāsanam |
tāvanmātraṃ mano viddhi tadbrahmaiva pitāmahaḥ || 45 ||

nanu citsaṃvalitaiva vṛttiḥ padārthapratibhāsanamityucyate tatra citaḥ satyatve 
kathaṃ tadghaṭitamanaso mithyātvaṃ tatrāha - satyamiti | 
mithyāviṣayākārānmithyā vā satyacitsaṃvalanātsatyaṃ yathāvivakṣamastu na 
tatrāgrahaḥ yādṛśaṃ manastatsamaṣṭirapi tanmātrasvabhāvā saiva 
viriñcirityetattu na vyāhatamityāha - asatyamiti || 45 ||

p. 138)

ātivāhikadehātmā mana ityabhidhīyate |
ādhibhautikabuddhiṃ tu sa ādhatte cirasthiteḥ || 46 ||

yadi sarvākāramanodeho'sau tarhi tasya kimanyatsṛjyaṃ tatrāha - ātivāhiketi | 
sūkṣmāṇāmeva ciraṃ militāvasthitermiśraṇātpañcīkaraṇe 
sthūlapṛthvyādibuddhiṃ sa eva dhatte tadevāsya sraṣṭṛtvamityarthaḥ || 46 ||

avidyā saṃsṛtiścittaṃ mano bandho malastamaḥ |
iti paryāyanāmāni dṛśyasya viduruttamāḥ || 47 ||

mana ādiprapañcaḥ sarvo'pyavidyāvilāsatvādavidyaiva tasyā evottarottaraṃ 
nāmānītyāha - avidyeti || 47 ||

nahi dṛśyādṛte kiṃcinmanaso rūpamasti hi |
dṛśyaṃ cotpannamevaitanneti vakṣyāmyahaṃ punaḥ || 48 ||

yadyutpannasya dṛśyasyāvidyātvaṃ manastvaṃ vā tarhi kathaṃ 
tayoranāditvaprasiddhistatrāha - dṛśyaṃ ceti || 48 ||

yathā kamalabījāntaḥ sthitā kamalavallarī |
mahācitparamāṇvantastathā dṛśyaṃ jagatsthitam || 49 ||

tathā ca cityavidyāsthitireva jagatsthitiriti phalitamityāśayenāha - yatheti || 49 ||

prakāśasya yathā'loko yathā vātasya cāpalam |
yathā dravatvaṃ payasi dṛśyatvaṃ draṣṭarīdṛśam || 50 ||

sāvidyacito dṛśyāvyabhicārāddṛśyasya tatsvabhāvatā phalitetyāha - 
prakāśasyeti | īdṛśamevaṃprakāram | svabhāva iti yāvat || 50 ||

aṅgadatvaṃ yathā hemni mṛganadyāṃ yathā jalam |
bhittiryathā svapnapure tathā draṣṭari dṛśyadhīḥ || 51 ||

tatsvabhāvatve tadapṛthaksattā phalitetyāha - aṅgadatvamiti || 51 ||

evaṃ draṣṭari dṛśyatvamananyadiva yatsthitam |
tadapyunmārjayāmyāśu tvaccittādarśato malam || 52 ||

yaddraṣṭurasyādraṣṭṛtvaṃ dṛśyābhāve bhavedbalāt |
tadviddhi kevalībhāvaṃ tata evāsataḥ sataḥ || 53 ||

yaditi | dṛśyasya draṣṭṛpṛthaksattāpagame anyasattayānyasya sattvāyogāt 
dṛśyābhāve tadbalādasya draṣṭuścinmātrasya yadadraṣṭṛtvaṃ bhavettata 
evāsato bādhitāddṛśyātsataḥ sanmātracidrūpeṇa 
pariśiṣṭasyātmanastatkevalībhāvaṃ viddhityarthaḥ || 53 ||

tattāmupagate bhāve rāgadveṣādivāsanāḥ |
śāmyantyaspandite vāte spandanakṣubdhatā yathā || 54 ||

astvevaṃ tathāpi kathaṃ pratijñātaṃ maccittādarśe dṛśyamalamārjanaṃ 
siddhyati tatrāha - tattāmiti | bhāve citte tattāṃ kaivalyabodhena tadbhāvam | 
vātaspandanaprayuktavanajalāśayādikṣubdhatāḥ || 54 ||

asaṃbhavati sarvasmindigbhūmyākāśarūpiṇi |
prakāśye yādṛśaṃ rūpaṃ prakāśasyāmalaṃ bhavet || 55 ||

nirviṣayajñānasthitimasaṃbhāvayantaṃ dṛṣṭāntenānubhāvayati - 
asaṃbhavatītyādibhiḥ || 55 ||

trijagattvamahaṃ ceti dṛśye'sattāmupāgate |
draṣṭuḥ syātkevalībhāvastādṛśo vimalātmanaḥ || 56 ||

asattāmiti cchedaḥ || 56 ||

anāptākhilaśailādi pratibimbe hi yādṛśī |
syāddarpaṇe darpaṇatā kevalātmasvarūpiṇī || 57 ||

kevaladarpaṇātmasvarūpiṇī || 57 ||

ahaṃ tvaṃ jagadityādau praśānte dṛśyasaṃbhrame |
syāttādṛśī kevalatā sthite draṣṭaryavīkṣaṇe || 58 ||

cito dṛśyonmukhatvaṃ vīkṣaṇaṃ tacchūnye || 58 ||

śrīrāma uvāca |

saccenna śāmyatyevedaṃ nābhāvo vidyate sataḥ |
asattāṃ ca na vidmo'smindṛśye doṣapradāyini || 59 ||

dṛśyasyāsattve tvaduktaḥ kevalībhāvaḥ syāttadevānubhavaviruddhaṃ 
satsadityeva dṛśyānubhavāditi pariṇāmavādamabhipretya śrīrāmaḥ śaṅkate 
- saccediti dvābhyām || 59 ||

tasmātkathamiyaṃ śāmyedbrahmandṛśyaviṣūcikā |
manobhavabhramakarī duḥkhasaṃtatidāyinī || 60 ||

manasā bhavo janmādistadbhramakarī || 60 ||

śrīvasiṣṭha uvāca |

asya dṛśyapiśācasya śāntyai mantramimaṃ śṛṇu |
rāmātyantamayaṃ yena mṛtimeṣyati naṅkṣyati || 61 ||

asato'pyavidyayā sadanubodhāddṛśyasya sattābhramaḥ 
kevalībhāvasākṣātkāreṇāvidyānāśe tu nāyaṃ bhramaḥ samudetīti 
gūḍhābhisandhiḥ | prathamaṃ jīvanmuktadarśanaliṅgenānirmokṣaprasañjanena 
ca dṛśye satyatāviśvāsaṃ vārayan vivartavādamāśritya śrīvasiṣṭha uvāca ##-
naṅkṣyatīti bādha eva dvedhoktaḥ || 61 ||

yadasti tasya nāśo'sti na kadācana rāghava |
tasmāttannaṣṭamapyantarbījabhūtaṃ [bījarūpaṃ iti pāṭhaḥ] 
bhaveddhṛdi || 62 ||

pariṇāmavāde doṣamāha - yaditi | ayaṃ bhāvaḥ - pariṇāmavāde 
hyuttarottarāvasthābhiḥ pūrvapūrvāvasthātirobhāvamātraṃ nocchedaḥ 
sato'sattvāyogāt tathāca nāśalakṣaṇaṣaṣṭhavikāreṇāpi tirohitasya dvaitasya citte 
prakṛtau vā sthitasya kāmakarmavāsanābījātpunarudbhavo durvāra 
ityanirmokṣaprasaṅga iti || 62 ||

smṛtibījāccidākāśe punarudbhūya dṛśyadhīḥ |
lokaśailāmbarākāraṃ doṣaṃ vitanute'tanum || 63 ||

smṛtigrahaṇaṃ bhogopayuktāntaḥkaraṇavṛttipramukhajaganmātropalakṣaṇam || 
63 ||

ityanirmokṣadoṣaḥ syānna ca tasyeha saṃbhavaḥ |
yasmāddevarṣimunayo dṛśyante muktibhājanam || 64 ||

muktibhājanaṃ jīvanmuktāḥ || 64 ||

yadi syājjagadādīdaṃ tasmānmokṣo na kasyacit |
bāhyasthamastu hṛtsthaṃ vā dṛśyaṃ nāśāya kevalam || 65 ||

nanu cidātmāyaṃ svabāhyapradhānasthameva dṛśyaṃ 
buddhyavivekātsvahṛtsthatayā paśyati so'yaṃ saṃsāraḥ 
vivekajñānodayāttadavivekābhimānanivṛttau satyapi bahistasmiṃstato mokṣaḥ 
syāditi sāṃkhyarītimāśaṅkyāha - yadīti || 65 ||

p. 139)

tasmādimāṃ pratijñāṃ tvaṃ śṛṇu rāmātibhīṣaṇām |
yāmuttareṇa granthena nūnaṃ tvamavabudhyase || 66 ||

tasmādvivartavāda eva pariśiṣyata ityāśayenāha - tasmādityādinā | 
viṣayarāgiṇāmārambhādivādināṃ ca bhīṣaṇām | yathāhurgauḍapādācāryāḥ 
- asparśayogo nāmaiṣa durdarśaḥ sarvayoginām | yogino bibhyati 
yasmādabhaye bhayadarśinaḥ || iti || 66 ||

ayamākāśabhūtādirūpo'haṃ ceti lakṣitaḥ |
jagacchabdasya nāmārtho nanu nāstyeva kaścana || 67 ||

yadidaṃ dṛśyate kiṃciddṛśyajātaṃ purogatam |
paraṃ brahmaiva tatsarvamajarāmaramavyayam || 68 ||

pūrṇe pūrṇaṃ prasarati śānte śāntaṃ [paraṃ sthitaṃ iti pāṭhaḥ] 
vyavasthitam |
vyomanyevoditaṃ vyoma brahmaṇi brahma tiṣṭhati || 69 ||

pratīco yadbrahmaikyaṃ tat pūrṇe pūrṇaṃ prasarati | yatastacchāntāvasthātraye 
śāntaṃ viyadādi dvaitaṃ vyavasthitam | yataśca vyomanyeva 
ghaṭādyupādhityāgādvyomevoditam | ato brahmaṇyeva brahma tiṣṭhati 
nāṇumātramapi tadvikṛtamityarthaḥ | yatra hi yadadhyāsastatkṛtena guṇena 
doṣeṇa vā aṇumātreṇāpi sa na saṃbadhyata iti || 69 ||

na dṛśyamasti sadrūpaṃ na draṣṭā na ca darśanam |
na śūnyaṃ na jaḍaṃ no cicchāntamevedamātatam || 70 ||

cit buddhipratibimbacaitanyam || 70 ||

śrīrāma uvāca |

vandhyāputreṇa piṣṭo'driḥ śaśaśṛṅgaṃ pragāyati |
prasārya bhujasaṃpātaṃ śilā nṛtyati tāṇḍavam || 71 ||

ukte vivartavāde pāmarāṇāmasaṃbhāvanāmudghāṭayan śrīrāma uvāca - 
vandhyāputreṇetyādinā | atra prāyaḥ 
padārthavākyārthobhayāsaṃbhavapradarśanāya tathā dṛṣṭāntāḥ || 71 ||

sravanti sikatāstailaṃ paṭhantyupalaputrikāḥ |
garjanti citrajaladā itīvedaṃ vacaḥ prabho || 72 ||

ityetāni vacāṃsīva pratibhāntīti śeṣaḥ || 72 ||

jarāmaraṇaduḥkhādiśailākāśamayaṃ jagat |
nāstīti kimidaṃ nāma bhavatā'pi mamocyate || 73 ||

bhavatā prāmāṇikamūrdhanyenāpi mamavivekaśālino'pratāryasyāpīti 
pāmarāśayasarvasvoktiḥ || 73 ||

yathedaṃ na sthitaṃ viśvaṃ notpannaṃ na ca vidyate |
tathā kathaya me brahmanyenaitanniścitaṃ bhavet || 74 ||

idānīṃ svāśayānurūpamāha - yatheti || 74 ||

śrīvasiṣṭha uvāca |

nāsamanvitavāgasmi śṛṇu rāghava kathyate |
yathedamasadābhāti vandhyāputra ivā'ravī || 75 ||

uktadoṣaṃ parihṛtyāsato'pi satyavadbhānaṃ svapnadṛṣṭāntena 
saṃbhāvayiṣyan śrīvasiṣṭha uvāca - netyādinā | āravī dhvanimān || 75 ||

idamādāvanutpannaṃ sargādau tena nāstyalam |
idaṃ hi manaso bhāti svapnādau pattanaṃ yathā || 76 ||

mana eva ca sargādāvanutpannamasadvapuḥ |
tadetacchṛṇu vakṣyāmi yathaivamanubhūyate || 77 ||

manodṛśyamayaṃ doṣaṃ tanotīmaṃ kṣayātmakam |
asadeva sadākāraṃ svapnaḥ svapnāntaraṃ yathā || 78 ||

tatsvayaṃ svairamevāśu saṃkalpayati dehakam |
teneyamindrajālaśrīrvitatena vitanyate || 79 ||

vitatena ciraṃ bhāvanāvipulena || 79 ||

sphurati valgati gacchati yācate 
bhramati majjati saṃharati svayam |
aparatāmupayātyapi kevalaṃ 
calati cañcalaśaktitayā manaḥ || 80 ||

kevalaṃ mana eva cañcalaśaktitayā yaccalati tatraiva 
sphuratītyādibhramavibhāvanamiti bhāvaḥ | aparatāṃ 
sāṃsārikadaśāprayuktamapakarṣaṃ kevalaṃ kaivalyalakṣaṇotkarṣaṃ copayāti || 
80 ||

ityārṣe śrīvāsiṣṭhamahārāmāyaṇe vālmīkīye utpattiprakaraṇe 
utpattiprakaraṇārthakalpanaṃ nāma caturthaḥ sargaḥ || 4 ||

iti śrīvāsiṣṭhamahārāmāyaṇatātparyaprakāśe utpattiprakaraṇe 
utpattiprakaraṇārthakalpanaṃ nāma caturthaḥ sargaḥ || 4 ||

pañcamaḥ sargaḥ 5

śrīrāma uvāca |

bhagavanmuniśārdūla kimiveha manobhrame |
vidyate kathamutpannaṃ mano māyāmayaṃ kutaḥ || 1 ||

viśvasya mūlaṃ hi manastasya mūlamihocyate |
tadeva manasastattvaṃ viśvasyeti ca varṇyate || 1 ||

evaṃ manomithyātvavarṇanena prakaraṇārthe kḷpte tadadhiṣṭhānatattvaṃ 
tadāropaprakāraṃ tasya mithyātve kāraṇaṃ ca vistareṇa jijñāsamānaḥ śrīrāma 
uvāca - bhagavanniti | kiṃ vidyate | mano bhrame paramārthabhūtaṃ mūlaṃ 
kimityarthaḥ || 1 ||

utpattimādāviti me samāsena vada prabho |
pravakṣyasi tataḥ śiṣṭaṃ vaktavyaṃ vadatāṃ vara || 2 ||

sarvajagadutpattimūlamapahāya manomūlamātrapraśne bījamāha - ādāviti | 
ādyasya mūlaparijñāne naiva saṃkṣepataḥ sarvamūlaparijñānopapatterityāśayaḥ 
|| 2 ||

p. 140)

śrīvasiṣṭha uvāca |

mahāpralayasaṃpattāvasatāṃ samupāgate |
aśeṣadṛśyasargādau śāntamevāvaśiṣyate || 3 ||

tatrādyapraśnottaraṃ mukhyatvādvistareṇāsargasamāptervasiṣṭha uvāca - 
mahāpralayeti | arthājjagati | asattāṃ sūkṣmībhāvādarthakriyā'samarthatām | 
bhāvino'śeṣadṛśyasargasya ādau | śāntaṃ nirvikṣepam || 3 ||

āste'nastamito bhāsvānajo devo nirāmayaḥ |
sarvadā sarvakṛtsarvaḥ paramātmā maheśvaraḥ || 4 ||

sarvakṛtsarvakriyāśaktisaṃpannaḥ || 4 ||

yato vāco nivartante yo muktairavagamyate |
yasya cātmādikāḥ saṃjñāḥ kalpitā na svabhāvajāḥ || 5 ||

muktairjīvanmuktairavagamyate pratyakṣamanubhūyate | svo bhāvaḥ anāropitarūpaṃ 
tajjā na kiṃtvāropitadharmajāḥ || 5 ||

yaḥ pumānsāṃkhyadṛṣṭīnāṃ brahma vedāntavādinām |
vijñānamātraṃ vijñānavidāmekāntanirmalam || 6 ||

sarvavādināmapi sa eva tattadbuddhikalpitaviśeṣaiḥ siddhāntaviṣaya ityavivādaḥ 
sarvādhiṣṭhāne tasminnityāha - ya iti | vijñānamātraṃ 
kṣaṇikavijñānamātram || 6 ||

yaḥ śūnyavādināṃ śūnyo bhāsako yo'rkatejasām |
vaktā mantā ṛtaṃ bhoktā draṣṭā kartā sadaiva saḥ || 7 ||

sarveṣāṃ pratyagātmāpi sa evetyāha - vakteti | ṛtaṃ satyam || 7 ||

sannapyasadyo jagati yo dehastho'pi dūragaḥ |
citprakāśo hyayaṃ yasmādāloka iva bhāsvataḥ || 8 ||

asattvāpādakāvidyāvṛtatvātpāmaradṛśā asat | ata eva dūragaḥ || 8 ||

yasmādviṣṇvādayo devāḥ sūryādiva marīcayaḥ |
yasmājjagantyanantāni budbudā jaladheriva || 9 ||

devāḥ prakāśaprādhānyānmarīcaya iva | acetanatvāt jaganti tu budbudānīva 
jāyanta iti śeṣaḥ || 9 ||

yaṃ yānti dṛśyavṛndāni payāṃsīva mahārṇavam |
ya ātmānaṃ padārthaṃ ca prakāśayati dīpavat || 10 ||

yānti pralayenāpiyanti | tasyaiva svaprakāśatvātsvaparaprathānirvāhakatvamāha ##-

ya ākāśe śarīre ca dṛṣatsvapsu latāsu ca |
pāṃsuṣvadriṣu vāteṣu pātāleṣu ca saṃsthitaḥ || 11 ||

tasyaiva sarvāntaratvena sarvagatatvamāha - ya iti || 11 ||

yaḥ plāvayati saṃrabdhaṃ puryaṣṭakamitastataḥ |
yena mūkīkṛtā mūḍhāḥ śilā dhyānamivāsthitāḥ || 12 ||

saṃrabdhaṃ svasvavyāpāreṣūdyuktaṃ karmendriyāṇi jñānendriyāṇi 
bhūtasūkṣmāṇi prāṇā avidyākāmakarmāntaḥkaraṇamiti 
puryaṣṭakamitastato'ntarbahiśca svacidvyāptyā plāvayati | cetanānāṃ cetanatā 
yatprayuktetyarthaḥ | evamacetanānāmapi vaicitrye sa eva heturityāha - 
yenetyādinā || 12 ||

vyoma yena kṛtaṃ śūnyaṃ śailā yena ghanīkṛtāḥ |
āpo drutāḥ kṛtā yena dīpo yasya vaśo raviḥ || 13 ||

yasya vaśaḥ san ravirdīpo dīptisvabhāvaḥ | prakāśaka iti yāvat | yena sūryastapati 
tejaseddhaḥ iti śruteḥ || 13 ||

prasaranti yataścitrāḥ saṃsārāsāravṛṣṭayaḥ [dṛṣṭaya iti 
pāṭhaḥ] |
akṣayāmṛtasaṃpūrṇādambhodādiva vṛṣṭayaḥ || 14 ||

saṃsāralakṣaṇā asāradṛṣṭaya eva āsāravṛṣṭayaḥ | akṣayeṇa nityena bahalena 
cāmṛtena sukhena jalena ca saṃpūrṇāditi yathāyogamubhayaviśeṣaṇam || 14 ||

āvirbhāvatirobhāvamayāstribhuvanormayaḥ |
sphurantyatitate yasminmarāviva marīcayaḥ || 15 ||

prācurye mayaṭ |atitate'tyantavistīrṇe | marīcayastadudakāni || 15 ||

nāśarūpo vināśātmā yo'ntaḥsthaḥ sarvajantuṣu |
gupto yo'pyatirikto'pi sarvabhāveṣu saṃsthitaḥ || 16 ||

prapañcātmanā nāśarūpaḥ | svarūpeṇa tvavināśātmā | 
sūkṣmatamatvādantarguptaḥ | mahattamatvātsarvato'pyatiriktaḥ | 
niṣprapañcatayāvaśiṣṭaḥ | tathāca śrutiḥ pādo'sya sarvā bhūtāni 
tripādasyāmṛtaṃ divi iti || 16 ||

prakṛtivratatirvyomni jātā brahmāṇḍasatphalā |
cittamūlendriyadalā yena nṛtyati vāyunā || 17 ||

prakṛtirmāyā saiva vratatirlatā | vyomni śuddhaciti | yeneśvareṇa || 17 ||

yaścinmaṇiḥ prakacati pratidehasamudgake |
yasminnindau sphurantyetā jagajjālamarīcayaḥ || 18 ||

samudgake saṃpuṭake || 18 ||

praśānte cidghane yasminphurantyamṛtavarṣiṇi |
dhārājalāni bhūtāni sṛṣṭayastaḍitaḥ sphuṭāḥ || 19 ||

bhūtāni jāḍyaprādhānyāddhārājalāni | sphuṭāścitprakāśapradhānāḥ 
sṛṣṭayastaḍitaḥ || 19 ||

camatkurvanti vastūni yadālokatayā mithaḥ |
asajjātamasadyena yena satsattvamāgatam || 20 ||

camatkurvanti vicitrakāryāṇi kurvate || 20 ||

calatīdamanicchasya kāyo yo yasya saṃnidhau |
jaḍaṃ paramaraktasya śāntamātmani tiṣṭhataḥ || 21 ||

yaḥ prasiddho devanaratiryagādikāyaḥ araktasyāsaṅgasyānicchataśca yasya 
saṃnidhau idaṃ dṛśyabhūtamata eva paramatyantaṃ jaḍamapi calati | 
padasaṃskārapakṣāśrayaṇātsāmānye napuṃsakam || 21 ||

niyatirdeśakālau ca calanaṃ spandanaṃ kriyā |
iti yena gatāḥ sattāṃ sarvasattātigāminā || 22 ||

sargakāle'vaśyaṃ sṛṣṭyā bhāvyaṃ pralayakāle ca pralayenetyādiniyamo 
niyatistadavacchedakau deśakālau | tatrāpyau bījādyantargatakāryasya 
bījocchūnatayā calanam | bījapuṭaṃ bhittvāṅkurādinirgamanena spandanam | tataḥ 
kāṇḍapatraśākhādikrameṇa phalāvasāno vyāpāraḥ kriyā | ityevaṃ krameṇa 
sarvabhāvā yena sattāṃ vyavahārārthakriyāsamarthatāṃ gatāḥ | 
sarvasattātigāmineti tasya jagadvilakṣaṇapāramārthikasattoktā || 22 ||

p. 141)

śuddhasaṃvinmayatvādyaḥ khaṃ bhavedvyomacintayā |
padārthacintayārthatvamiva tiṣṭhatyadhiṣṭhitaḥ || 23 ||

athavā sa eva māyikavyomādibhāvacintayā vyomādibhāvena saṃpanno na 
tato'nyadvyomādiśabdabhāgastītyāha - śuddheti | tathāca śrutiḥ sarvāṇi 
rūpāṇi vicitya dhīro nāmāni kṛtvābhivadanyadāste iti | 
camatkurvantītyādyetadantena ślokacatuṣṭayena 
jagadāropaprakārapraśnasyāpyuttaramuktam || 23 ||

kurvannapīha jagatāṃ mahatāmananta-
vṛndaṃ na kiṃcana karoti na kāścanāpi |
svātmanyanastamayasaṃvidi nirvikāre 
tyaktodayasthitimati sthita eka eva || 24 ||

saṃprati tasya mithyātve kāraṇamāha - kurvannapīti | nirvikāre ata eva 
tyaktasvajātīyādyudayādimati yato'yaṃ sthitastato'yaṃ mahatāṃ jagatāṃ 
brahmāṇḍānāṃ vṛndaṃ tatra vicitralīlāśca kurvannapi na kiṃcana kāryaṃ na 
kāścana kriyāḥ karotīti nirvikāropādānakatvameva kāryamithyātve heturityarthaḥ 
|| 24 ||

ityārṣe śrīvāsiṣṭhamahārāmāyaṇe vālmīkīye utpattiprakaraṇe 
mūlakāraṇadevasvarūpavarṇanaṃ nāma pañcamaḥ sargaḥ || 5 ||

iti śrīvāsiṣṭhamahārāmāyaṇatātparyaprakāśe utpattiprakaraṇe 
mūlakāraṇadevasvarūpavarṇanaṃ nāma pañcamaḥ sargaḥ || 5 ||

ṣaṣṭhaḥ sargaḥ 6

śrīvasiṣṭha uvāca |

asya devādhidevasya parasya paramātmanaḥ |
jñānādeva parā siddhirna tvanuṣṭhānaduḥkhataḥ || 1 ||

itthaṃ jaganmūlakāraṇaṃ devasvarūpamupavarṇya 
tatprāptyupāyajñānasādhanānyupadidikṣuḥ śrīvasiṣṭha uvāca - asyetyādi | 
devasya hiraṇyagarbhasyādikāraṇatvāttadadhidevasya 
dyotakatvāddevānāmindriyamanasāmapi sākṣitayā 
prakāśakatvātteṣāmadhidevasyeti vā || 1 ||

atra jñānamanuṣṭhānaṃ natvanyadupayujyate |
mṛgatṛṣṇājalabhrāntiśāntau cedaṃ nirūpitam || 2 ||

anuṣṭhānamiva vakṣyamāṇaprayatnasaṃpādyatvājjñānamapi 
gauṇyānuṣṭhānamucyate | karmakoṭibhirapi durbhedyasya jñānamātreṇa 
nivṛttāvanurūpaṃ dṛṣṭāntamāha - mṛgatṛṣṇeti | nirūpitaṃ dṛṣṭam 
|| 2 ||

nahyeṣa dūre nābhyāśe nālabhyo viṣame na ca |
svānandābhāsarūpo'sau svadehādeva labhyate || 3 ||

nātidūre nātisaṃnihite kriyāmantareṇālabhye viṣamādisthe ca phale kriyā saphalā 
syādātmā tu na tatheti tasya na kriyālabhyatetyāha - nahīti | 
vismṛtakaṇṭhacāmīkaravajjñānalabhyatā tvasya sulabhetyāha - svānandeti || 
3 ||

kiṃcinnopakarotyatra tapodānavratādikam |
svabhāvamātre viśrāntimṛte nātrāsti sādhanam || 4 ||

atrāsyāṃ prāguktadevaprāptau || 4 ||

sādhusaṃgamasacchāstraparataivātra kāraṇam |
sādhanaṃ bādhanaṃ mohajālasya yadakṛtrimam || 5 ||

atra tatprāptisādhane jñāne'pi kutaḥ sarvathā karmanirapekṣatā tatrāha - 
sādhanamiti | yadyato mohajālasya bādhanamakṛtrimaṃ nityasiddhaṃ brahmaiva 
caramasākṣātkāravṛttyārūḍhaṃ sadbādhanaṃ bhāde kāraṇaṃ nānyadityarthaḥ 
|| 5 ||

ayaṃ sadeva ityeva saṃparijñānamātrataḥ |
jantorna jāyate duḥkhaṃ jīvanmuktatvameti ca || 6 ||

duḥkhanivṛttau jīvanmuktau vā tarhi sādhanāntaraṃ syāttatrāha - ayamiti || 6 
||

śrīrāma uvāca |

saṃparijñātamātreṇa kilānenātmanātmanā [mātmanaḥ iti pāṭhaḥ] 
|
punardoṣā na bādhante maraṇādyāḥ kadācana [kathaṃcana iti 
pāṭhaḥ] || 7 ||

tametaṃ vedānuvacanena iti pratyakṣaṃ yajñadānatapasāṃ 
jñānasādhanatvaśravaṇātkiṃcinnopakarotītyādyuktiḥ sādhāraṇatapa ādiviṣayā 
tīvrataratapa ādividhitsayeti manyamānaḥ śrīrāma uvāca - saṃparīti || 7 ||

devadevo mahāneṣa kuto dūrādavāpyate |
tapasā kena tīvreṇa kleśena kiyatāthavā || 8 ||

adūrācchīghramavāpyate jñānena prāpyate | śīghraṃ tajjñānaṃ kenopāyena 
siddhyatītyarthaḥ || 8 ||

śrīvasiṣṭha uvāca |

svapauruṣaprayatnena vivekena vikāsinā |
sa devo jñāyate rāma na tapaḥsnānakarmabhiḥ || 9 ||

vividiṣārthaṃ vihitānāṃ niṣkāmakarmaṇāṃ janmāntarānuṣṭhitasādhāraṇānāṃ 
vividiṣotpattāvevopakṣayātsatyāmutkaṭavividiṣāyāṃ śravaṇādiprayatna 
evopayujyate na tapa ādīti manyamānaḥ śrīvasiṣṭha uvāca - 
svapauruṣetyādinā || 9 ||

rāgadveṣatamaḥkrodhamadamātsaryavarjanam |
vinā rāma tapodānaṃ kleśa eva na vāstavam || 10 ||

na vāstavaṃ sādhanamiti śeṣaḥ || 10 ||

rāgādyupahṛte [dyupagate iti pāṭhaḥ] citte vañcayitvā paraṃ 
dhanam |
yadarjyate tasya dānādyasyārthāstasya tatphalam || 11 ||

tatkutastatrāha - rāgādīti | sati rāgādau dhanārjane 
paravañcanādyavaśyaṃbhāvāccittaśuddhereva daurlabhyāddānādeḥ kāmyaṃ 
phalamapi durlabhaṃ dūre tato jñānamokṣa [mokṣapratyā iti pāṭhaḥ] 
pratyāśetyāśayenāha - rāgādīti dvābhyām || 11 ||

p. 142)

rāgādyupahate citte vratādi kriyate ca yat |
taddambhaḥ procyate tasya phalamasti manāṅga ca || 12 ||

tasmātpuruṣayatnena mukhyamauṣadhamāharet |
sacchāstrasajjanāsaṅgau saṃsṛtivyādhināśanau || 13 ||

mukhyamauṣadhamevādau dvidhā darśayati - sacchāstreti || 13 ||

atraikaṃ pauruṣaṃ yatnaṃ varjayitvetarā gatiḥ |
sarvaduḥkhakṣayaprāptau na kācidupapadyate || 14 ||

itarā gatirupāyāntaram || 14 ||

śṛṇu tatpauruṣaṃ kīdṛgātmajñānasya labdhaye |
yena śāmyatyaśeṣeṇa rāgadveṣaviṣūcikā || 15 ||

yathāsaṃbhavayā vṛttyā lokaśāstrāviruddhayā |
saṃtoṣasaṃtuṣṭamanā bhogagandhaṃ parityajet || 16 ||

vṛttyā jīvanasādhanasaṃpattyā | bhogagandhaṃ bhogavāsanām | 
tadabhiniveśamiti yāvat || 16 ||

yathāsaṃbhavamudyogādanudvignatayā svayā |
sādhusaṃgamasacchāstraparatāṃ prathamaṃ śrayet || 17 ||

anudvignatayā aśakyamidamiti nirveda udvignatā tadvarjanena | svayā ātmīyayā | 
hitayeti yāvat || 17 ||

yathāprāptārthasaṃtuṣṭo yo garhitamupekṣate |
sādhusaṃgamasacchāstraparaḥ śīghraṃ sa mucyate || 18 ||

garhitaṃ śāstraśiṣṭeṣu ninditam || 18 ||

vicāreṇa parijñātasvabhāvasya mahāmateḥ |
anukampyā bhavantyete brahmaviṣṇvindraśaṃkarāḥ || 19 ||

parijñātaḥ svabhāva ātmatattvaṃ yena tasya || 19 ||

deśe yaṃ sujanaprāyā lokāḥ sādhuṃ pracakṣate |
sa viśiṣṭaḥ sa sādhuḥ syāttaṃ prayatnena saṃśrayet || 20 ||

sādhuṃ lakṣayati - deśa iti | sujanāḥ 
śrutismṛtyācāraniṣṭhāstatprāyāstatpracurā lokā janāṃ yaṃ pracakṣate sa 
cedviśiṣṭairjñānavairāgyādiguṇaiḥ sahitaḥ syāttarhi sa sādhuḥ syādityarthaḥ || 
20 ||

adhyātmavidyā vidyānāṃ pradhānaṃ tatkathāśrayam |
śāstraṃ sacchāstramityāhurmucyate tadvicāraṇāt || 21 ||

ātmānamadhikṛtya pravṛttā vidyā jñānamadhyātmavidyā 
tadutpattyanukūlavicārātmakakathāyā āśrayaṃ 
śāstramupaniṣatsūtrabhāṣyaitadgranthādi || 21 ||

sacchāstrasatsaṃgamajairvivekai-
stathā vinaśyanti balādavidyāḥ |
yathā jalānāṃ katakānuṣaṅgā-
dyathā janānāṃ matayo'pi [matayaśca iti pāṭhaḥ] yogāt || 22 ||

nanu satsvanekeṣūpāyeṣu kutaḥ sādhusaṃgamasacchāstre eva praśayete tatrāha 
- sacchāstreti | avidyā mohāḥ vidyāvirodhino rāgādayaśca | jalānāṃ paṅkā 
iti śeṣaḥ | matayo bāhyamanovṛttayo yogābhyāsādvinaśyanti || 22 ||

ityārṣe śrīvāsiṣṭhamahārāmāyaṇe mokṣopāye utpattiprakaraṇe 
mumukṣuprayatnopadeśo nāma ṣaṣṭhaḥ sargaḥ || 6 ||

iti śrīvāsiṣṭhamahārāmāyaṇatātparyaprakāśe utpattiprakaraṇe 
mumukṣuprayatnopadeśo nāma ṣaṣṭhaḥ sargaḥ || 6 ||

saptamaḥ sargaḥ 7 

śrīrāma uvāca |

ya eṣa devaḥ kathito yasmiñjñāte vimucyate |
vada kvāsau sthito brahmankathamenamahaṃ labhe || 1 |

viriñcyādijaganmūlaṃ yo devaḥ prāṅnirūpitaḥ |
nirastanikhilopādhestasya tattvamohocyate || 1 ||

prasaṅgajijñāsite sādhane parijñāte prastutajagatkāraṇasya vāstavaṃ rūpaṃ 
jijñāsuḥ śrīrāma uvāca - ya iti | yo viriñcyādikāraṇabhūta eṣa 
pratyagātmabhūto devaḥ prākkathitaḥ asau kva 
kasminnupādhāvanāvaraṇenābhivyaktaḥ | kīdṛśe vā tattve sthitaḥ | kathaṃ labhe 
ityautsukyoktiḥ sādhanānāṃ pūrvamuktatvādantaraṅgopāyāntarapraśno vā || 1 ||

śrīvasiṣṭha uvāca |

ya eṣa devaḥ kathito naiṣa dūre'vatiṣṭhate |
śarīre saṃsthito nityaṃ cinmātramiti viśrutaḥ || 2 ||

tatrādau prathamapraśnottaramāha - ya iti | naiṣa dūre'vatiṣṭhata 
ityautsukyaparihārārthamuktiḥ | śarīre sāmānyābhivyaktyā 
tadantarhṛdayapuṇḍarīke tu viśeṣataḥ samyagabhivyaktaḥ | sthita ityarthaḥ || 2 ||

eṣa sarvamidaṃ viśvaṃ na viśvaṃ caiṣa sarvagaḥ |
vidyate hyeṣa evaiko na tu viśvābhidhāsti dṛk || 3 ||

tarhi kiṃ dehaparicchinna eva saḥ netyāha - eṣa iti | tarhi kiṃ 
dṛśyaviśvākāra eva netyāha - neti | sarvādhiṣṭhānabhāvena 
sarvagatatvapratipādanāya viśvātmatvoktiriti bhāvaḥ || 3 ||

cinmātrameṣa śaśibhṛccinmātraṃ garuḍeśvaraḥ |
cinmātrameva tapanaścinmātraṃ kamalodbhavaḥ || 4 ||

na kevalaṃ kāryātmakaṃ viśvameva tadvyatirekeṇa nāsti kiṃtu tatkāraṇamāyāpi 
sahatadguṇābhimānidevairityāśayenāha - cinmātrameṣa iti | garuḍasyeśvaro 
niyantā viṣṇuḥ | tapanasya trimūrtyātmatvaprasiddhestatpaṅktāvuktiḥ || 4 ||

śrīrāma uvāca |

bālā api vadantyetadyadi cetanamātrakam |
jagadityeva kevātra nāma syādupadeśatā || 5 ||

cinmātramityatra kartari kvibantānmātraci cetanamātraṃ viśvamityartho labhyate | 
tacca loke ābālagopālaṃ prasiddhaṃ puruṣārthāparyavasitaṃ ceti nopadeśārhamiti 
manyamānānāmāśayamudghāṭayan rāmaḥ śaṅkate - bālā apīti || 5 ||

p. 143)

śrīvasiṣṭha uvāca |

cinmātraṃ cetanaṃ viśvamiti yajjñātavānasi |
na kiṃcideva vijñātaṃ bhavatā bhavanāśanam || 6 ||

nāsau kartari kvip apitu bhāve | tathāca noktadoṣa iti manyamāno vasiṣṭhaḥ 
prāguktakalpaṃ nindati - cinmātramiti | kiṃcidalpamapi na vijñātam | 
bhrānterajñānaleśasyāpyanivṛtteriti bhāvaḥ || 6 ||

cetanaṃ rāma saṃsāro jīva eṣa paśuḥ smṛtaḥ |
etasmādeva niryānti jarāmaraṇabhītayaḥ || 7 ||

kuto na vijñātaṃ tatrāha - cetanamiti | kartari kvibantatve ciccetanaśabdau 
tulyārthau syātām | nandyādilyupratyayasyāpi kartaryeva 
vidhānāccitikartṛtadarthaḥ [kartaritṛ iti pāṭhaḥ] syāt | naca nityaciteḥ 
kartṛtvasaṃbhava ityanityamanovṛttipratiphalanacitparigrahe 
tadāśrayabhūtamantaḥkaraṇamevātmatayā gṛhṇaṃstadātmā jīva uktaḥ syāt | sa 
ca bahirmukhatayā viṣayāneva sāratayā paśyanpaśuḥ | etasmādeva 
dehendriyaviṣayavāsanānusārāttattaddehaparigrahe jarāmaraṇādayo'ntasthā 
niryāntīvāvirbhvantītyarthaḥ || 7 ||

paśurajño hyamūrto'pi duḥkhasyaivaiṣa bhājanam |
cetanatvāccetanīyaṃ mano'narthaḥ svayaṃ sthitaḥ || 8 ||

nanu mūrtasthūlaśarīrātiriktatayā tajjñānādeva jarāmaraṇādipratyayaḥ siddhaḥ 
aśarīraṃ vāva santaṃ na priyāpriye spṛśataḥ iti śruterityāśaṅkyāha - 
paśuriti | amūrtasthūladehaśūnyo'pyasau na kṛtārtho yato'jñaḥ ajñānavān 
cetanīyaṃ yanmanastadrūpo'narthaśca svayaṃ bhūtvā sthito'to duḥkhasyaiva 
bhājanam | aśarīramityādiśrutestu sthūlasūkṣmakāraṇākhyadehatrayarahitaṃ 
priyāpriye na spṛśata ityartho na sthūladehamātrarahitamiti | tathātve'pi svapne 
priyāpriyadarśanāditi bhāvaḥ || 8 ||

cetyanirmuktatā yā syādacetyonmukhatāthavā |
asya sā bharitāvasthā [bhavitāvasthā iti pāṭhaḥ] tāṃ jñātvā 
nānuśocati || 9 ||

kīdṛśasya tarhi tasya jñānātkṛtakṛtyatā tatrāha - cetyeti | 
cetyanirmuktatā muktau acetyonmukhatā tu samādhau prasiddhā || 9 ||

bhidyate hṛdayagranthiśchidyante sarvasaṃśayāḥ |
kṣīyante cāsya karmāṇi tasmindṛṣṭe parāvare || 10 ||

tatra śrutiṃ pramāṇayati - bhidyata iti | 
mūlājñānanāśāttatkāryāntaḥkaraṇatādātmyādhyāsalakṣaṇo 
hṛdayagranthirbhidyate naśyati tannāśādeva tanmūlakasaṃśayādayo'pītyarthaḥ 
| paraṃ kāraṇamapyavaraṃ yasmāttathāvidhe || 10 ||

tasya cetyonmukhatvaṃ tu cetyāsaṃbhavanaṃ vinā |
roddhuṃ na śakyate dṛśyaṃ cetyaṃ śāmyati vai katham || 11 ||

nanu tarhi cittanirodhalakṣaṇayogenaiva cetyonmukhatvasya roddhuṃ śakyatvātkiṃ 
jñānaprayāsena tatrāha - tasyeti | cetyasya dṛśyasyāsaṃbhavanaṃ jñānena 
mūlato bādham | śāmyati vai katham vinā jñānamiti śeṣaḥ | tathāca vinā 
jñānaṃ tādṛśasvarūpasamādhireva na siddhyatītyarthaḥ || 11 ||

acetyacitsvarūpaṃ yattaccāsaṃbhavanaṃ vinā |
kva svarūponmukhatvaṃ hi kevalaṃ cetyarodhataḥ || 12 ||

evaṃ mokṣo'pi jñānamantareṇa durlabha ityāha - acetyeti | 
yanmokṣākhyamacetyacitsvarūpaṃ tacca asaṃbhavanaṃ 
prāguktacetyāsaṃbhavanaṃ vinā kva | hi yasmātsamādhau kevalaṃ 
svarūponmukhatvamapi cetyarodhato dṛśyabādhādeva bhavati tatra kiṃ vācyaṃ 
mokṣe tadāvaśyakatvamiti bhāvaḥ || 12 ||

śrīrāma uvāca |

yasmiñjīve hi vijñāte na vinaśyati saṃsṛtiḥ |
vyomarūpī paśustvajñaḥ sa brahmankutra kīdṛśaḥ || 13 ||

yasminniti | nanu rāmasyedaṃ praśnaślokadvayamapyasaṃgataṃ cetanaṃ rāma 
saṃsāro jīva eṣa paśuḥ smṛtaḥ iti jīvasvarūpasya tadādhārasya 
manomūlakāraṇasya ca prāguktatvenādyaślokānutthānāt [prāktanatvena iti 
pāṭhaḥ] | brahmasvarūpasya ca sargādyaśloke pṛṣṭhatvena 
punaḥpraśnānarhatvāditi cet | evaṃ tarhi na yathāśrutapraśno rāmābhipretaḥ 
kiṃtvākṣepaḥ | tathāhi | nanu jīva eva saṃsāra iti vyāhṛtaṃ tasya brahmaprāptau 
brahmaṇo'pi saṃsāritvaprasaṅgāt | tadaprāptau tu 
tatsādhanajñānaśāstrādivaiyarthyam | tasmādanyadeva jaivaṃ rūpaṃ vācyam | 
tathā tadādhāro'pi kiṃ brahmaiva utānyat | ādye jñānena 
brahmādhyastasarvadvaitena saha bādhāpattau varaghātanyāyāpattiḥ | dvitīye 
brahmādvaitavyāghāta iti manyamānaḥ śrīrāmḥ pṛcchati - yasminniti | 
vyomeva rūpī kalpitarūpavān | kutra kasminnādhāre tiṣṭhati kīdṛśaḥ kiṃ 
saṃsārakoṭāvutātmakoṭāvityarthaḥ [utānyakoṭau iti pāṭhaḥ] || 13 ||

sādhusaṃgamasacchāstraiḥ [bhavitāvasthā iti pāṭhaḥ] 
saṃsārārṇavatārakaḥ |
dṛśyate paramātmā yaḥ sa brahmanvada kīdṛśaḥ || 14 ||

kiṃca yadi jīvaḥ saṃsārakoṭāveva tarhi tasya saṃsārārṇavatārako yaḥ 
śāstrairupadiśyate sa kīdṛśaḥ | nahi jaladhimeva jaladheḥ kaścittārayati | 
tasmādvyāhṛtaṃ jīvasya saṃsāritvavacanamiti || 14 ||

śrīvasiṣṭha uvāca |

yadetaccetanaṃ jīvo [jīve viśīrṇe iti pāṭhaḥ] viśīrṇo janmajaṅgale 
|
etamātmānamicchanti ye te'jñāḥ paṇḍitā api || 15 ||

syādetadevaṃ yadi jīva eva saṃsarejjīva eva svajñānānmucyeta jīva eva vā tāttvika 
ātmā syāt | natvevam | brahma vā idamagra āsīttadātmānamevāvedahaṃ 
brahmāsmīti tasmāttatsarvamabhavat iti śrutau brahmaṇa eva svājñānātsaṃsāraḥ 
svajñānānmuktiriti pratipādanavirodhāt | nānyo'to'sti draṣṭā 
ityādicetanadhātvantarapratiṣedhavirodhācca | yadā tu brahmaiva anena jīvenātmanā 
iti śruteridaṃkārāspadatvātkalpitatvāccānātmabhūtena 
saṃsārakoṭyantarbhūtenaiva jīvenātmatayā bhrāntyā gṛhītena 
taddharmairjīvo'hamiti manyamānaḥ saṃsarati tadā jīvasyaiva saṃsāritvaṃ 
paryavasannamiti tadbādhe'pi na varaghātanyāyāpātādidoṣa ityabhipretya 
svoktameva draḍhayan śrīvasiṣṭha uvāca - yadetadityādinā | janmagrahaṇaṃ 
śarīrasaṃghopalakṣaṇaṃ || 15 ||

p. 144)

jīva eva hi saṃsāraścetanā duḥkhasaṃtatiḥ [saṃtateḥ iti pāṭhaḥ] |
asmiñjñāte na vijñātaṃ kiṃcidbhavati kutracit || 16 ||

jñāyate paramātmā cedrāma duḥkhasya saṃtatiḥ |
kṣayameti viṣāveśaśāntāviva viṣūcikā || 17 ||

śrīrāma uvāca |

rūpaṃ kathaya me brahmanyathāvatparamātmanaḥ |
yasmindṛṣṭe mano mohānsamagrānsaṃtariṣyati || 18 ||

evaṃ samāhito rāmaḥ sargopakramapṛṣṭārthameva prāsaṅgikoktivyavahitamiti 
punaḥ spaṣṭaṃ pṛcchati - rūpamiti | kāryabāhulyānmohāniti bahuvacanam || 
18 ||

śrīvasiṣṭha uvāca |

deśāddeśāntaraṃ dūraṃ prāptāyāḥ saṃvido vapuḥ |
nimiṣeṇaiva [nimeṣeṇaiva iti pāṭhaḥ] yanmadhye tadrūpaṃ 
paramātmanaḥ || 19 ||

tatra loke nirviṣayajñānāprasiddhernirviṣayānāvṛtāparokṣacidrūpaṃ 
[nāvṛttyā iti pāṭhaḥ] tadityukte'pyanubhavapathānārohādyathā 
tattamārohati tathāha - deśāditi | śākhāgracandradarśane cakṣurdvārā 
niḥsṛtāntaḥkaraṇābhivyaktāparokṣasaṃvidaḥ śākhādeśāddūraṃ 
candradeśaṃ nimiṣāntaramātreṇa prāptāyāḥ 
śākhācandrayoryugapadgrahaṇānyathānupapattyā śākhāpradeśamārabhya 
candraparyantamanusyūtatā avaśyaṃ vācyā | antarāle vicchede 
kāraṇānubhavayorabhāvāt | tatra tasyāḥ śākhācandrapradeśayoḥ saviṣayatve'pi 
madhye yadvapuḥ svarūpaṃ tadeva nirviṣayāparokṣacidrūpaṃ prasiddhamiti 
paramātmano'pi tadrūpaṃ jñeyamityarthaḥ || 19 ||

atyantābhāva evāsti saṃsārasya yathāsthiteḥ [jagatsthiteḥ iti 
pāṭhaḥ] |
yasminbodhamahāmbhodhau tadrūpaṃ paramātmanaḥ || 20 ||

yathāsthiteḥ nāśādivikāramantareṇaiva svasthāne [svādhiṣṭhāne iti 
pāṭhaḥ] mithyātvamāpannasyeti yāvat | jagatsthiteḥ [nimeṣeṇaiva iti 
pāṭhaḥ] iti pāṭhe'pi gacchati bādhamiti jagaditi vyutpattyā ayamevārthaḥ || 20 
||

draṣṭṛdṛśyakramo yatra sthito'pyastamayaṃ gataḥ |
yadanākāśamākāśaṃ tadrūpaṃ paramātmanaḥ || 21 ||

tadeva spaṣṭamāha - draṣṭriti | ākāśabādhe'pyaparicchinnatvena 
vipulatvādākāśam || 21 ||

aśūnyamiva yacchūnyaṃ yasminśūnyaṃ jagatsthitam |
sargaughe sati yacchūnyaṃ tadrūpaṃ paramātmanaḥ || 22 ||

jagatsvabhāvaśūnyamapi yatsarvavastuyāthātmyabhūtasvarūpeṇa 
pūrṇatvādaṇumāteṇāpyaśūnyamiva śūnyamasadapi jagadyasmin sthitaṃ 
sadbhāvamāpannamityarthaḥ | sargalakṣaṇā oghā yasya tathāvidhe ajñāne sati 
yatsadapyanupayogāchūnyamiva śūnyam || 22 ||

yanmahācinmayamapi bṛhatpāṣāṇavatsthitam |
jaḍaṃ vā jaḍamevāntastadrūpaṃ paramātmanaḥ || 23 ||

mahācitpracuratvādasthūlādidharmakamapyajñadṛśā 
pāṣāṇavadbṛhatsthūlamantarajaḍameva jaḍaṃ vā | ivārthe vāśabdaḥ | jaḍamiva 
sthitamityarthaḥ || 23 ||

sabāhyābhyantaraṃ yena sarvaṃ saṃprāpya saṃgamam |
svarūpasattāmāpnoti tadrūpaṃ paramātmanaḥ || 24 ||

bāhyamadhibhūtādhidaivamābhyantaramadhyātmaṃ ca yatprasiddhaṃ tatsahitaṃ 
sarvaṃ jagadyena saṃgamādhyāsikatādātmyaṃ saṃprāpya satsaditi 
vyavahārayogyatālakṣaṇāṃ svarūpasattāmāpnotītyarthaḥ || 24 ||

prakāśasya yathālokaḥ śūnyatvaṃ nabhaso yathā |
tathedaṃ saṃsthitaṃ yatra tadrūpaṃ paramātmanaḥ || 25 ||

prakāśāderālokādi yathā ātmatayā saṃsthitaṃ tatheti lokadṛṣṭyā 
dṛṣṭāntoktiḥ | vastutastvāntyātkāryādanugataṃ brahmaiva 
sarvabhāvānāmātmā natvāntarālikāḥ prakāśādaya iti || 25 ||

śrīrāma uvāca |

sadrūpaṃ paramātmeti kathaṃ nāma hi budhyate |
iyato'sya jagannāmno dṛśyasyāsaṃbhavaḥ katham || 26 ||

yat khalu pramāṇairyathāvagamyate tattathaiva sat na rūpāntareṇa | brahma ca 
nāvagamyate tatkathaṃ sadrūpaṃ niścetuṃ śakyam jagacca tathāvagamyamānaṃ 
kathamasaditi rāmaḥ śaṅkate - sadrūpamiti | iyataḥ idaṃpramāṇasya 
vipulasya bahupramāṇasiddhasya cetyarthaḥ || 26 ||

śrīvasiṣṭha uvāca |

bhramasya jāgatasyāsya jātasyākāśavarṇavat |
atyantābhāvasaṃbodhe yadi rūḍhiralaṃ bhavet || 27 ||

brahma pramāṇairnāvagamyata ityasiddham | asati pratibandhake 
mahāvākyaistadavagamāt | pratibandhanirāsastu 
tadadhyastadvaitamithyātvabodhenaiva | nahi sarpādikamapratyākhyāya rajjutattvaṃ 
bodhayituṃ śakyamityabhipretya śrīvasiṣṭha uvāca - bhramasyetyādinā || 27 ||

tajjñātaṃ brahmaṇo rūpaṃ bhavennānyena karmaṇā |
dṛśyātyantābhāvatastu ṛte nānyā śubhā gatiḥ || 28 ||

atyantābhāvasaṃpattau dṛśyasyāsya yathā sthiteḥ |
śiṣyate paramārtho'sau budhyate jāyate tataḥ || 29 ||

yaḥ śiṣyate sa budhyate yo budhyate sa tato bodhāt boddhurātmaiva jāyata ityarthaḥ 
|| 29 ||

na vidaḥ pratibimbo'sti dṛśyābhāvādṛte kvacit |
kvacinnāpratibimbena kilādarśo'vatiṣṭhate || 30 ||

ukte'rthe upapattimāha - neti | vido brahmaṇaḥ pratibimbo nāsti buddhāviti 
śeṣaḥ | buddhau pratibimbitaṃ hi brahma svāvarakamajñānaṃ dahattattvataḥ 
pratīyeta | na cādhyastasatyatābuddhau brahma pratibimbati | 
virodhidvaitākrāntabuddhāvadvaitapratibimbānudayādityarthaḥ | nanu 
dvaitapratibimbaśūnyatādaśāyāṃ brahma pratibimbatāṃ tatrāha - kvaciditi | 
yathā ādarśaḥ kvacidapi kiṃcitpratibimbagrahaṇaṃ vinā nāvatiṣṭhate 
tadvadbuddhirapi dvaitapratibimbagrahaṇaṃ vinetyarthaḥ || 30 ||

p. 145)

jagannāmno'sya dṛśyasya svasattāsaṃbhavaṃ vinā |
budhyate paramaṃ tattvaṃ na kadācana kenacit || 31 ||

anayopapattyāpi prāguktaṃ siddhamityāha - jagaditi | svasattā'saṃbhavaṃ 
mithyātvam | tanniścayamiti yāvat || 31 ||

śrīrāma uvāca |

iyato dṛśyajātasya brahmāṇḍasya jagatsthiteḥ |
mune kathamasattāsti kva meruḥ sarṣapodare || 32 ||

rāmaḥ kiṃcidadhikaṃ viśeṣamabhipretya dvitīyaṃ praśnamutthāpayati - iyata 
iti | bhavedevaṃ yadi brahmaṇi jagadadhyastaṃ syāttadeva tvasaṃbhavi | 
cinmātrarūpatvātparamasūkṣme brahmaṇi iyato 
brahmāṇḍavistṛtasthūlaprapañcasyādhyāsāghaṭanāttadetadāha - kva 
meruriti || 32 ||

śrīvasiṣṭha uvāca |

dināni katicidrāma yadi tiṣṭhasyakhinnadhīḥ |
sādhusaṃgamasacchāstraparamastadahaṃ kṣaṇāt || 33 ||

bhavedevaṃ yadi jagati sthūlatā vimarśasahā syānnatu sā tathā | sthūlatāpratyaya 
eva yadā tavāsmābhiḥ kālenopapattibhiḥ śithilīkariṣyate tadā 
tvamasmaduktamavadhārayiṣyasītyabhipretya śrīvasiṣṭha uvāca - 
dinānītyādinā | akhinnadhīranudvignacittaḥ || 33 ||

pramārjayāmi te dṛśyaṃ bodhe mṛgajalaṃ yathā |
dṛśyābhāve draṣṭṛtā ca śāmyedbodho'vaśiṣyate || 34 ||

draṣṭṛtvaṃ sati dṛśye'smindṛśyatvaṃ satyathekṣake |
ekatvaṃ sati hi dvitve dvitvaṃ caikatvayojane || 35 ||

dṛśyadvaitābhāve na kevalaṃ draṣṭurevābhāvaḥ kiṃtu 
dvitvaikatvayorapītyupapādayati - draṣṭṛtvamiti | sati īkṣake draṣṭarītyarthaḥ | 
ekatvaṃ hi dvitvādāvanyatra prasiddhe sati tadvyāvṛttaye kalpyate na 
vyāvartyāprasiddhāvityarthaḥ || 35 ||

ekābhāve dvayoreva siddhirbhavati nātra hi |
dvitvaikyadraṣṭṛdṛśyatvakṣaye sadavaśiṣyate || 36 ||

itthaṃ dvaitaikyavarjitaṃ sanmātraṃ pariśiṣyata ityāha - dvitvaikyeti || 36 ||

ahaṃtādijagaddṛśyaṃ sarvaṃ te mārjayāmyaham |
atyantābhāvasaṃvittyā manomukurato malam || 37 ||

prakārāntareṇāpi dṛśyamārjanaṃ pratijānīte - ahaṃtādīti || 37 ||

nāsato vidyate bhāvo nābhāvo vidyate sataḥ |
yattu nāsti svabhāvena kaḥ kleśastasya mārjane || 38 ||

asato hi sattāvikāro vivartaḥ svarūpaṃ vocyeta na trayamapi | khapuṣpādau 
trayasyāpyadarśanādevaṃ sato'pyasattvaṃ 
svarūpavyāghātādevāsaṃbhavītyanirvacanīyatāsiddhau na tasya mārjane kleśa 
ityarthaḥ || 38 ||

jagadādāvanutpannaṃ yaccedaṃ dṛśyate tatam |
tatsvātmanyeva vimale brahmacittvātsvabṛṃhitam || 39 ||

evamutpattirapi satī vyarthā asatastvasaṃbhavinīti hemni kalpitaṃ kaṭakatvaṃ 
hemadṛṣṭyeva subādhamityāha - jagaditi dvābhyām || 39 ||

jagannāmnā na cotpannaṃ na cāsti na ca dṛśyate |
hemnīva kaṭakāditvaṃ kimetanmārjane śramaḥ || 40 ||

tathaitadvistareṇāhaṃ vakṣyāmi bahuyuktibhiḥ |
abādhitaṃ yathā tattvaṃ svayamevānubhūyate || 41 ||

vakṣyamāṇaprakārāntaroktīrapi prasaṅgātpratijānīte - tatheti || 41 ||

ādāveva hi notpannaṃ yattasyehāstitā kutaḥ |
kuto marau jalasariddvitīyendau kuto grahaḥ || 42 ||

anutpannasya satteva [sattvena iti pāṭhaḥ] grahaṇamapyasadevetyāha - 
ādāviti || 42 ||

yathā vandhyāsuto nāsti yathā nāsti marau jalam |
yathā nāsti nabhoyakṣastathā [nabhovṛkṣaḥ iti pāṭhaḥ] nāsti 
jagadbhramaḥ || 43 ||

evaṃca bhrāntitadviṣayayorubhayorapyasattā siddheti sadṛṣṭāntamāha - 
yatheti || 43 ||

yadidaṃ dṛśyate rāma radbrahmaiva nirāmayam |
etatpurastādvakṣyāmi yuktito na giraiva ca || 44 ||

kiṃ tarhi darśanābhāseṣu paramārthato'sti tadāha - yadidamiti | yuktita 
ākhyānādyupapattitaḥ || 44 ||

yannāma yuktibhiriha pravadanti tajjñāstatrāvahelanamayuktamudārabuddhe |
yo yuktiyuktamavamatya vimūḍhabuddhiḥ
kaṣṭāgraho bhavati taṃ vidurajñameva || 45 ||

anubhavapathānārohe kiṃ yuktisahasreṇāpi 
lakṣyāparāddheṣordhānuṣkasyevetyavahelanāmāśaṅkyāha - yaditi | 
tajjñāstattvajñāḥ | avamatya anādṛtya | kaṣṭe niryuktike āgraho'bhiniveśo yasya 
tathāvidho yo bhavati tamajñameva viduḥ | prājñā iti śeṣaḥ || 45 ||

ityārṣe śrīvāsiṣṭhamahārāmāyaṇe vālmīkīye utpattiprakaraṇe 
jagadādidṛśyāsattāpratijñā nāma saptamaḥ sargaḥ || 7 ||

iti śrīvāsiṣṭamahārāmāyaṇatātparyaprakāśe utpattiprakaraṇe 
jagadādidṛśyāsattāpratijñā nāma saptamaḥ sargaḥ || 7 ||

aṣṭamaḥ sargaḥ 8

śrīrāma uvāca |

kayaitajjñāyate yuktyā kathametatprasidhyati |
nyāyānubhūta etasminna jñeyamavaśiṣyate || 1 ||

prāguktatattvavijñānaṃ sacchāstrebhyo na cānyataḥ |
sacchāstreṣvapyayaṃ granthaḥ sadyaḥ phala itīryate || 1 ||

vakṣyāmi yuktita iti yatpratijñātaṃ guruṇā tat śrīrāmaḥ pṛcchati - 
kayaitaditi | yadidaṃ dṛśyate rāma radbrahmaiva nirāmayamiti yaduktametat | 
etasminnityanenāpyasyaiva parāmarśaḥ || 1 ||

p. 146)

śrīvasiṣṭha uvāca |

bahukālamiyaṃ rūḍhā mithyājñānaviṣūcikā |
jagannāmnyavicārākhyā vinā jñānaṃ na śāmyati || 2 ||

vadāmyākhyāyikā rāma yā imā bodhasiddhaye |
tāścecchṛṇoṣi tatsādho mukta evāsi buddhimān || 3 ||

vadāmi vakṣyāmi | imāstvatpṛṣṭayuktipradhānāḥ sannihitāḥ || 3 ||

no cedudvegaśīlatvādardhādutthāya gacchasi |
tattiryagdharmiṇaste'dya na kiṃcidapi setsyati || 4 ||

no cet na śṛṇoṣi cet | aśravaṇe hetumāha - udvegeti | tattarhi tiraścāṃ 
paśvādīnāṃ dharmaḥ sacchāstraśravaṇāyogyatā tadvataḥ || 4 ||

yo'yamarthaṃ prārthayate tadarthaṃ yatate tathā |
so'vaśyaṃ tadavāpnoti na cecchrānto nivartate || 5 ||

nanu mahatāmapi durlabhamidaṃ kathaṃ mādṛśena labhyeteti 
mandamateranāśvāsamāśaṅkyāha - ya iti | nivartate ardhaprayatnāditi 
śeṣaḥ || 5 ||

sādhusaṃgamasacchāstraparo bhavasi rāma cet |
taddinaireva no māsaiḥ prāpnoṣi paramaṃ padam || 6 ||

śrīrāma uvāca |

ātmajñānaprabodhāya śāstraṃ śāstravidāṃ vara |
kiṃ nāma tatpradhānaṃ syādyasmiñjñāte na śocyate || 7 ||

śrīvasiṣṭha uvāca |

ātmajñānapradhānānāmidameva mahāmate |
śāstrāṇāṃ paramaṃ śāstraṃ mahārāmāyaṇaṃ śubham || 8 ||

itihāsottamādasmācchrutādbodhaḥ pravartate |
sarveṣāmitihāsānāmayaṃ sāra udāhṛtaḥ || 9 ||

kuto'syottamatvaṃ tatrāha - sarveṣāmiti || 9 ||

śrute'sminvāṅmaye yasmājjivanmuktatvamakṣayam |
udeti svayamevāta idamevātipāvanam || 10 ||

vāṅmaye vākyasaṃdarbhātmake granthe || 10 ||

sthitamevāstamāyāti jagaddṛśyaṃ vicāraṇāt |
yathā svapne parijñāte svapnādāveva bhāvanā || 11 ||

yathā svapnādau sthite eva svapno'yamiti parijñāte svapnasatyatvabhāvanā 
astamabhyeti tadvat || 11 ||

yadihāsti tadanyatra yannehāsti na tatkvacit |
imaṃ samastavijñānaśāstrakośaṃ vidurbudhāḥ || 12 ||

anyatra granthāntare | yadbodhopayuktayuktijātam | vijñānaśāstradhanānāṃ 
kośagṛham || 12 ||

ya idaṃ śṛṇuyānnityaṃ tasyodāracamatkṛteḥ |
bodhasyāpi paraṃ bodhaṃ buddhireti na saṃśayaḥ || 13 ||

bodhasyetaragranthajanyabodhasyāpi paramutkṛṣṭaṃ bodham | pañcamyarthe 
ṣaṣṭhī || 13 ||

yasmai nedaṃ tvarucaye rocate duṣkṛtodayāt |
vicārayatu yatkiṃcitsacchāstraṃ jñānavāṅmayam || 14 ||

yasmai etanna rocate so'nyatsacchāstraṃ vicārayatu nāsmākaṃ tatra pradveṣa 
ityarthaḥ || 14 ||

jīvanmuktatvamasmiṃstu śrute samanubhūyate |
svayameva yathā pīte nīrogatvaṃ varauṣadhe || 15 ||

kastarhyasyātiśaye hetustamāha - jīvanmuktatvamiti || 15 ||

śrūyamāṇe hi śāstre'smiñchrotā vettyetadātmanā |
yadhāvadidamasmābhirnanūktaṃ varaśāpavat || 16 ||

etajjīvanmuktatvamātmanā svayameva vettyanubhavati | idamasmābhiruktaṃ varavat 
śāpavadvā yathāvat yathārthameva bhavati nānyathetyarthaḥ || 16 ||

naśyati saṃsṛtiduḥkhamidaṃ te 
svātmavicāraṇayā kathayaiva |
no dhanadānatapaḥśrutavedai-
statkathanoditayatnaśatena || 17 ||

svātmavicāraṇātmikayā prakṛtagranthakathayaiva naśyati | 
dhanairdānaistapobhiḥ śrutairdvaitaśāstraśravaṇaiḥ karmakāṇḍarūpairvedaiśca 
dvaitavedaśāstralakṣaṇena kathanena vākyaprabandhena 
uditayāgahomādiyatnaśatena ca te saṃsṛtiduḥkhaṃ no naśyatītyarthaḥ || 17 ||

ityārṣe śrīvāsiṣṭhamahārāmāyaṇe vālmīkīye utpattiprakaraṇe 
sacchāstranirūpaṇaṃ nāmāṣṭamaḥ sargaḥ || 8 ||

iti śrīvāsiṣṭhamahārāmāyaṇatātparyaprakāśe utpattiprakaraṇe 
sacchāstranirūpaṇaṃ nāmāṣṭamaḥ sargaḥ || 8 ||

navamaḥ sargaḥ 9 

śrīvasiṣṭha uvāca |

taccittāstadgataprāṇā bodhayantaḥ parasparam |
kathayantaśca tannityaṃ tuṣyanti ca ramanti ca || 1 ||

jīvanmuktasya lakṣmāṇi tasya sarvātmatā tathā |
jagatpralayaśiṣṭātmasvarūpaṃ ceha kīrtyate || 1 ||

ātmavicāro'pi yāvadavadhāraṇaṃ tadekapravaṇatālakṣaṇa evāpekṣyate na 
kādācitko vyāpārāntaravyavahitāvṛto vā | ātmakrīḍa ātmaratiḥ kriyāvāneṣa 
brahmavidāṃ variṣṭhaḥ | brahmasaṃstho'mṛtatvameti ityādiśruterityabhipretya 
śrīvasiṣṭha uvāca - taccittā iti | tasminnātmanyeva cittaṃ yeṣām | 
tadgatāstatprāptāvevodyuktāḥ prāṇā jīvanavyāpārā yeṣām || 1 ||

teṣāṃ jñānaikaniṣṭhānāmātmajñānavicāriṇām |
sā jīvanmuktatodeti videhānmuktataiva yā || 2 ||

jñāne jñānasādhanaśravaṇādau ekā niṣṭhā ananyavyāpāratālakṣaṇā 
sthitiryeṣāṃ | videhāddehavigamādyā śuddhā muktataiva nānyetyarthaḥ || 2 ||

p. 147)

śrīrāma uvāca |

brahmanvidehamuktasya jīvanmuktasya lakṣaṇam |
brūhi yena tathaivāhaṃ yate śāstradṛśā dhiyā || 3 ||

śravaṇādiphaloktiprasañjite jīvanmuktavidehamuktalakṣaṇe jijñāsuḥ śrīrāma 
uvāca - brahmanniti | śāstralakṣaṇayā dṛśā cakṣuṣotpāditayā dhiyā || 3 ||

śrīvasiṣṭha uvāca |

yathāsthitamidaṃ yasya vyavahāravato'pi ca |
astaṃ gataṃ sthitaṃ vyoma jīvanmuktaḥ sa ucyate || 4 ||

videhamukterjīvanmuktipūrvakatvātpāṭhakramādarthakramo balīyāniti nyāyena 
praśnakramamullaṅghya prathamaṃ jīvanmuktalakṣaṇaṃ śrīvasiṣṭha uvāca - 
yatheti | śāstrāniṣiddhavyavahāravato'pi yasya viśvaṃ paramārthadṛśā 
bhādādastaṃ gataṃ sadvyoma ākāśamiva śūnyaṃ sthitaṃ darpaṇanagaramiva 
pratīyamānamapi nāstyevetyarthaḥ || 4 ||

bodhaikaniṣṭhatāṃ yāto jāgratyeva suṣuptavat |
yā āste vyavahartaiva jīvanmuktaḥ sa ucyate || 5 ||

yo vyavahartā sannapi naiva kiṃcitkaromīti yukto manyeta tattvavit iti 
bhagavaduktadiśā jāgratyapi suptavannirvikāra āste || 5 ||

nodeti nāstamāyāti sukhe duḥkhe mukhaprabhā |
yathāprāptasthiteryasya jīvanmuktaḥ sa ucyate || 6 ||

yo jāgarti suṣuptastho yasya jāgranna vidyate |
yasya nirvāsano bodhaḥ sa jīvanmukta ucyate || 7 ||

nirvikāre svātmani suṣupta iva tiṣṭhatīti suṣuptastathābhūto'pi 
yo'vidyānidrākṣayātsvātmani jāgarti | 
dehendriyādibhādhādindriyairarthopalabdhilakṣaṇā jāgradyasya na vidyate | yasya 
bodho nirvāsana iti jāgradvāsanodbhavanimittaḥ svapno'pi yasya na vidyata iti 
bhāvaḥ || 7 ||

rāgadveṣabhayādīnāmanurūpaṃ carannapi |
yo'ntarvyomavadacchasthaḥ sa jīvanmukta ucyate || 8 ||

anurūpaṃ yathocitaṃ naṭa ivānukārābhinayamiti vā | acche nirāvaraṇātmani 
tiṣṭhatītyacchasthaḥ | supi sthaḥ iti kaḥ || 8 ||

yasya nāhaṃkṛto bhāvo yasya buddhirna lipyate |
kurvato'kurvato vāpi sa jīvanmukta ucyate || 9 ||

na lipyate kartṛtvākartṛtvābhimānābhyāmityarthaḥ || 9 ||

yasyonmeṣanimeṣārdhādvidaḥ pralyasaṃbhavau |
paśyettrilokyāḥ svasamaḥ sa jīvanmukta ucyate || 10 ||

yasya vidaścidātmana unmeṣādāvaraṇavighaṭanāt trilokyāḥ pralayaṃ 
nimeṣādāvaraṇācca prāk saṃbhavaṃ yaḥ paśyedityarthaḥ | videhamuktāveva 
niḥśeṣonmeṣātsākṣiṇīśvare cāvaraṇābhāvācobhayatrāpyardhādityuktiḥ || 10 ||

yasmānnodvijate loko lokānnodvijate ca yaḥ |
harṣāmarṣabhayonmuktaḥ sa jīvanmukta ucyate || 11 ||

nodvijate na bibheti | loko janaḥ | yato'sau 
harṣāmarṣabhayahetvajñānābhimānonmuktaḥ || 11 ||

śāntasaṃsārakalanaḥ kalāvānapi niṣkalaḥ |
yaḥ sacitto'pi niścittaḥ sa jīvanmukta ucyate || 12 ||

yato'sau sacittaḥ sacetano'pi niścitto nirmanaskaḥ | śāntā saṃsārasya kalanā 
satyatāmatiryasya saḥ | paradṛṣṭyā kalāvāndehāvayavavānapi niṣkalo 
niravayavaḥ || 12 ||

yaḥ samastārthajāteṣu vyavahāryapi śītalaḥ |
padārtheṣvapi pūrṇātmā sa jīvanmukta ucyate || 13 ||

śītalo rāgādyatāpitaḥ | yato'yaṃ rāgādiviṣayeṣvapi padārtheṣu 
pūrṇasteṣāmapyātmā | nahyaheyopādeye svātmani tadadhyaste mithyātvena niścite 
vārthe rāgādisaṃbhava iti bhāvaḥ || 13 ||

jīvanmuktapadaṃ tyaktvā dehe kālavaśīkṛte |
viśatyadehamuktatvaṃ pavano'spandatāmiva || 14 ||

idānīṃ prathamapṛṣṭaṃ videhamuktalakṣaṇaṃ vaktumupakramate - 
jīvanmukteti | kālena vaśīkṛte graste | prārabdhakṣaye satīti yāvat || 14 ||

videhamukto nodeti nāstameti na śāmyati |
na sannāsanna dūrastho na cāhaṃ na ca netaraḥ || 15 ||

tasyādau vidvadanubhavasiddhaṃ svarūpalakṣaṇamāha - videhamukta iti | 
udayāstamayau vṛddhyapakṣayau | sanvyaktaḥ | asannavyaktaḥ | na ca ahaṃ ahaṃ 
neti ca na | na ca itaraḥ || 15 ||

sūryo bhūtvā pratapati viṣṇuḥ pāti jagattrayam |
rudraḥ sarvānsaṃharati sargānsṛjati padmajaḥ || 16 ||

tasya lokadṛṣṭyā sārvātmyalakṣaṇaṃ taṭasthalakṣaṇamāha - sūrya 
ityādinā || 16 ||

khaṃ bhūtvā pavanaskandhaṃ dhatte sarpisurāsuram |
kulācalagato bhūtvā lokapālapurāspadaḥ || 17 ||

kulācalo merurmānasottaraśca | tayoreva lokapālapuraprasiddheḥ || 17 ||

bhūmirbhūtvā bibhartīmāṃ lokasthitimakhaṇḍitām |
tṛṇagulmalatā bhūtvā dadāti phalasaṃtatim || 18 ||

lokasthitiṃ janamaryādām || 18 ||

bibhrajjalānalākāraṃ jvalati dravati drutam |
candro'mṛtaṃ prasavati mṛtaṃ hālāhalaṃ viṣam || 19 ||

hālāhalasaṃjñaṃ viṣaṃ bhūtvā mṛtaṃ maraṇaṃ prasavatīti cchāndaso 
vikaraṇavyatyayaḥ || 19 ||

tejaḥ prakaṭayatyāśāstanotyāndhyaṃ tamo bhavat |
śūnyaṃ sadvyomatāmeti giriḥ san rodhayatyalam || 20 ||

tejo bhavat prakaṭayatyāśā diśaḥ || 20 ||

karoti jaṃgamaṃ cittaḥ sthāvaraṃ sthāvarākṛtiḥ |
bhūtvārṇavo balayati bhūstriyaṃ valayo yathā || 21 ||

cittaḥ sphuṭāntaḥkaraṇābhivyaktacaitanyataḥ | sthāvarākṛtiḥ 
asphuṭacittatvājjaḍaprāyākṛtiḥ | bhūreva strī tām || 21 ||

paramārkavapurbhūtvā prakāśāntaṃ viasārayan |
trijagattrasareṇvoghaṃ [trijagattrasareṇvantaṃ iti pāṭhaḥ] 
śāntamevāvatiṣṭhate || 22 ||

paramārkavapuranāvaraṇacidātmā prakāśāntaṃ tatprakāśavyāptaṃ trijagadādi 
trasareṇvantaṃ padārthaughaṃ visārayanvistārayannapi svayaṃ śāntaṃ 
nirvikāramevāvatiṣṭhate || 22 ||

p. 148)

yatkiṃcididamābhāti bhātaṃ bhānamupaiṣyati |
kālatrayagataṃ dṛśyaṃ tadasau sarvameva ca || 23 ||

śrīrāma uvāca |

kathamevaṃ vada brahmanbhūyate viṣamā hi me |
dṛṣṭireṣātha duṣprāpyā durākramyeti niścayaḥ || 24 ||

pratibandhabāhulyena samadṛṣṭirdaurlabhyānmukterdaurlabhyaṃ 
manyamānastatprāptyupāyasotkaṇṭhaḥ śrīrāma uvāca - kathamiti | hi 
yasmādviṣamā dṛṣṭiḥ | eṣā muktirduṣprāpyā | atha kathaṃcitprāptāpi tatra 
cittasthairyasya duṣkaratvāddurāroheti me niścaya ityanvayaḥ || 24 ||

śrīvasiṣṭha uvāca |

muktireṣocyate rāma brahmaitatsamudāhṛtam |
nirvāṇametatkathitaṃ śṛṇu tatprāpyate katham || 25 ||

evaṃ sotkaṇṭhaṃ rāmaṃ tatprāptyupāyopadeśenāśvāsayan vasiṣṭha uvāca ##-

yadidaṃ dṛśyate dṛśyamahantvantādisaṃyutam [tvantvādi iti 
kvacit] |
sato'pyasyātyanutpattyā buddhayaitadavāpyate || 26 ||

anātmanyāropitapratyaktamahantvam | parākcetanatvaṃ tvantvam | sataḥ saditi 
bhāsamānasyāpyasya vandhyāputrasyevātyantamanutpattyā [manutpanna iti 
pāṭhaḥ] || 26 ||

śrīrāma uvāca |

videhamuktāstrailokyaṃ saṃpadyante yadā tadā |
manyete sargatāmeva gatā vedyavidāṃvara || 27 ||

brahmaṇaḥ sārvātmyaśravaṇādbrahmaprāptau tadbhāvena saṃsāraprāptireva kiṃ 
na syāditi rāmaḥ śaṅkate - videheti | te videhamuktāḥ sargatāṃ 
saṃsārabhāvameva gatā iti manye || 27 ||

śrīvasiṭha uvāca |

vidyate cettribhuvanaṃ tattattāṃ saṃprayāntu te |
yatra trailokyaśabdārtho na saṃbhavati kaścana || 28 ||

prāguktātyantānutpattimevāvalambya vasiṣṭhaḥ pariharati - vidyate cediti | 
tattarhi tattāṃtattatsargarūpatām | te muktāḥ yatra na saṃbhavanti tatra uktārthadhīḥ 
kuta ityuttareṇānvayaḥ || 28 ||

etattrilokatāṃ yātaṃ brahmetyuktārthadhīḥ kutaḥ |
tasmānno saṃbhavatyeṣā jagacchabdārthakalpanā || 29 ||

uktārthadhīstvacchaṅkitārthabuddhiḥ tasmādityupasaṃhāraḥ || 29 ||

ananyacchāntamābhāsamātramākāśanirmalam |
brahmaiva jagadityetatsarvaṃ sattvāvabodhataḥ || 30 ||

ananyadadvayam | ābhāsamātraṃ cinmātram | sattvaṃ 
sanmātrabhāvastadavabodhataḥ || 30 ||

ahaṃ hi hemakaṭake vicāryāpi na dṛṣṭavān |
kaṭakatvaṃ kvacinnāma ṛte nirmalahāṭakāt || 31 ||

pratyagdṛṣṭyā paryālocane tadadhyastasyāsattvaṃ dṛṣṭāntairanubhāvayati ##-

jalādṛte payovīcau nāhaṃ paśyāmi kiṃcana |
vīcitvaṃ tādṛśaṃ dṛṣṭaṃ yatra nāstyeva tatra hi || 32 ||

spandatvaṃ pavanādanyanna kadācana kutracit |
spanda eva sadā vāyurjagattasmānna bhidyate || 33 ||

yathā śūnyatvamākāśe tāpa eva marau jalam |
teja eva sadā loke brahmaiva trijagattathā || 34 ||

śrīrāma uvāca |

atyantābhāvasaṃpattyā jagaddṛśyasya muktatā |
yayodeti mune yuktyā tāṃ mamopadiśottamam || 35 ||

evaṃ darśitadṛṣṭāntānparyālocya gurūktārthaṃ ślokadvayena 
saṃbhavayaṃstatra 
viparītabhāvanāvikṣepātpunarasaṃbhāvanāvikalpodayairapratiṣṭhitena 
manasāvadhārayitumaśaknuvanniva tadavadhāraṇopāyaṃ pṛcchati - 
atyantetyādinā | jagaddṛśyasyātyantābhāvasaṃpattirbādhastayā || 35 ||

mithaḥsaṃpannayordraṣṭṛdṛśyayorekasaṃkhyayoḥ |
dvayābhāve sthitiṃ yāte [yāti iti pāṭhaḥ] nirvāṇamavaśiṣyate || 36 ||

muthaḥ ekasaṃkhyayoḥ 
saṃpannayorbādhapariśiṣṭasvaprakāśātmabhāvāpannayoriti yāvat || 36 ||

dṛśyasya jagatastasmādatyantāsaṃbhavo yathā |
brahmaivetthaṃ svabhāvasthaṃ budhyate vada me tathā || 37 ||

kayaitajjñāyate yuktyā kathametatprasiddhyati |
etasmiṃstu mune siddhe na sādhyamavaśiṣyate || 38 ||

śrīvasiṣṭha uvāca |

bahukālamiyaṃ rūḍhā mithyājñānaviṣūcikā |
nūnaṃ vicāramantreṇa nirmūlamupaśāmyati || 39 ||

śrutārthasya sakṛtsaṃbhāvanodaye punaḥpunaściramanābhyāsa eva 
tatpratiṣṭhāvadhāraṇopāya iti śrīvasiṣṭha uvāca - bahukālamityādinā || 39 ||

na śakyate jhaṭityeṣā samutsādayituṃ kṣaṇāt |
samaprapatane hyadrau samarohāvarohaṇe || 40 ||

śikharārūḍhasya puṃsaḥ sarvataḥ samamadhaḥ prapatanaṃ yasmāttathāvidhe'drau 
same tulyakāle ārohāvarohaṇe yathā jhaṭityeva kartuṃ na śyete tadvat || 40 ||

tasmādabhyāsayogena yuktyā nyāyopapattibhiḥ |
jagadbhrāntiryathā śāmyettavedaṃ kathyate śṛṇu || 41 ||

vakṣyāmyākhyāyikāṃ rāma yāmimāṃ bodhasiddhaye |
tāṃ cecchṛṇoṣi tatsādho mukta evāsi bodhavān || 42 ||

vakṣyamāṇajagatpralayākhyāyikām || 42 ||

athotpattiprakaraṇaṃ mayedaṃ tava kathyate |
yatkilotpadyate rāma tena muktena bhūyate || 43 ||

atha pralayākhyāyikānantaram | utpattiprakaraṇaṃ jagadutpattiprakramaḥ | sa ca 
nirvikāropādānako vivarta eva paryavasyatīti bandhamithyātve svataḥ siddha eva 
mokṣa iti tadvarṇanāśaya ityāha - yadityādinā | yadyadutpadyate iti 
pratipādyate tena tena muktena tattadbandhaśūnyena svena bhūyate sthīyata ityarthaḥ 
|| 43 ||

iyamitthaṃ jagadbhrāntirbhātyajātaiva khātmikā |
ityutpattiprakaraṇe kathyate'sminmayādhunā || 44 ||

p. 149)

yadidaṃ dṛśyate kiṃcijjagatsthāvarajaṅgamam |
sarvaṃ sarvaprakārāḍhyaṃ sasurāsurakinnaram || 45 ||

ajātaiva khātmikā bhātītyuktamarthaṃ pralayākhyāyikayā 
samarthayitumupakramate - yadidamiti | yadidaṃ jagaddṛśyate tatpralaye 
asadbhavatītyuttareṇānvayaḥ || 45 ||

tanmahāpralaye prāpte rudrādipariṇāmini |
bhavatyasadadṛśyātma kvāpi yāti vinaśyati || 46 ||

mahāpralaye prākṛte | rudradīnāṃ pariṇāmini tirobhāvayitari | vinaśyatītyasya 
vyākhyā asadadṛśyātmeti || 46 ||

tataḥ stimitagambhīraṃ na tejo na tamastatatam |
anākhyamanabhivyaktaṃ satkiṃcidavaśiṣyate || 47 ||

kiṃ śūnyāntaṃ naśyati netyāha - tata iti | anākhyamanabhivyaktamiti 
nāmarūpapratiṣeḍhaḥ || 47 ||

na śūnyaṃ nāpi cākāraṃ na dṛśyaṃ na ca darśanam |
na ca bhūtapadārthaugho yadanantatayā sthitam || 48 ||

tatpratiṣedhe nāmarūpaśūnyavastuno jagatyatyantāprasiddheḥ 
śūnyatāmāśaṅkyāha - neti | tarhi 
tasyāśūnyasyākāradṛśyadarśanādibhāvaḥ pariśeṣātsyāttatrāha - 
nāpītyādinā | ākāramiti cchāndasaṃ matvarthī yājantaṃ vā || 48 ||

kimapyavyapadeśātma pūrṇātpūrṇatarākṛti |
na sannāsanna sadasanna bhāvo bhavanaṃ na ca || 49 ||

anākhyatvādevāvyapadeśātma | avyapadeśyatāmeva prapañcayati - na 
sadityādinā | bhavanaṃ kālasaṃbandha utpattirvā tadvānbhāvaḥ || 49 ||

cinmātraṃ cetyarahitamanantamajaraṃ śivam |
anādimadhyaparyantaṃ yadanādi nirāmayam || 50 ||

na vidyate ādiḥ kāraṇaṃ yasya tadanādi || 50 ||

yasmiñjagatprasphurati dṛṣṭamauktikahaṃsavat |
yaścedaṃ yaśca naivedaṃ devaḥ sadasadātmakaḥ || 51 ||

muktābhujāṃ haṃsānāṃ tatpariṇāmatvātpūrvaṃ muktātmanā 
paścāddhaṃsātmanā ca 
dṛṣṭatadubhayānugatadravyavaccitrabhrāntyādidṛṣṭamuktāmayahaṃsavadvā | 
yaścedamadhyāropadṛśā | naivedamapavādadṛśā | sadasadātmako 
vyaktāvyaktāvasthādvayānugataḥ || 51 ||

akarṇajihvānāsātvagnetraḥ sarvatra sarvadā |
śṛṇotyāsvādayati yo jighretspṛśati paśyati || 52 ||

karṇanāsādyabhāve'pi śravaṇādikamasya svapne pratyakṣam | tathāca śrutiḥ 
apāṇipādo javano grahītā paśyatyacakṣuḥ sa śṛṇotyakarṇaḥ iti || 52 ||

sa eva sadasadrūpaṃ yenālokena lakṣyate |
sargacitramanādyantaṃ svarūpaṃ cāpya rañjanam || 53 ||

yenālokena prāguktasadasadrūpaṃ lakṣyate sa cidāloko'pi sa eva | tathā 
ajñānasattve sargacitramajñānanivṛttau tvanādyantaṃ svarūpaṃ cāpya prāpya 
rañjanaṃ prathanaṃ sa evetyarthaḥ || 53 ||

ardhonmīlitadṛśyabhrūmadhye tārakavajjagat |
vyomātmaiva sadābhāsaṃ svarūpaṃ yo'bhipaśyati || 54 ||

evaṃ jīvanmuktadaśāyāṃ bādhitajagadābhāsadarśanamapi sa evetyāha - 
ardheti | yathā yoginaḥ khecaramudrāyāṃ bhrūmadhye dṛṣṭiniveśe 
ardhonmīlitacakṣurdṛśyabhrūmadhye niviṣṭaṃ 
kṛṣṇatārakamasphuṭatvātsadābhāsaṃ jagatpaśyanti tadvadyo vyomātmaiva 
sadābhāsaṃ svarūpaṃ paśyati so'pi sa evetyarthaḥ | khecaramudrāyāstu 
lakṣaṇamuktaṃ yogaśāstre - kapālakuhare jihvā praviṣṭā viparītagā | 
bhruvorantargatā dṛṣṭirmudrā bhavati khecarī || na pīḍyate sa rogeṇa na ca lipyeta 
karmaṇā | bādhyate na sa kālena yo mudrāṃ vetti khecarīm || iti || 54 ||

yasyānyadasti na vibhoḥ kāraṇaṃ śaśaśṛṅgavat |
yasyedaṃ ca jagatkāryaṃ taraṅgaugha ivāmbhasaḥ || 55 ||

jvalataḥ sarvato'jasraṃ cittasthāneṣu tiṣṭhataḥ |
yasya cinmātradīpasya bhāsā bhāti jagattrayam || 56 ||

evaṃ sarvalayādhāratatpadārtharūpaṃ pradarśya tvaṃpadārtharūpeṇāpi taṃ 
darśayitumupakramate - jvalata ityādinā | sarvataḥ sāmānyato jvalato 
dīpyamānasya citrasthāneṣu tvanāvṛtatvādajasraṃ viśeṣābhivyaktyā 
jvalatastiṣṭhataḥ || 56 ||

yaṃ vinā'rkādayo'pyete prakāśāstimiropamāḥ |
sati yasminpravartante trijaganmṛgatṛṣṇikāḥ || 57 ||

yathāndhasya dinajātamapyaprakāśarūpaṃ tathā dṛgrūpaṃ yaṃ vinā 
timiropamāḥ || 57 ||

saspande samudetīva niḥspandāntargate na ca |
iyaṃ yasmiñjagallakṣmīralāta iva cakratā || 58 ||

yasminmanobhāvena saspande jagallakṣmīḥ samudetīva | niḥspande antaḥ 
pratyaktatvaṃ gate prāpte tu na ca samudeti | co'vadhāraṇe | alāte jvaladulmuke niśi 
bhrāmyamāṇe cakrākāratā prasiddhā || 58 ||

jagannirmāṇavilayavilāso vyāpako mahān |
spandāspandātmako yasya svabhāvo nirmalo'kṣayaḥ || 59 ||

uktameva spaṣṭamāha - jagaditi | yasya svabhāvaḥ pāramārthikarūpaṃ tu 
nirmalo'kṣayaḥ || 59 ||

spandāspandamayī yasya pavanasyeva sarvagā |
sattā nāmnaiva bhinneva vyavahārānna vastutaḥ || 60 ||

uktaspandāspandayoḥ 
sadrūpapūrṇatayorananyathābhāvāttadvyatiriktānyathābhāvasya 
vivartatāparyavasānā nāmnaiva bhinnā na vastuta ityarthaḥ || 60 ||

sarvadaiva prabuddho yaḥ supto yaḥ sarvadaiva ca |
na supto na prabuddhaśca yaḥ sarvatraiva sarvadā || 61 ||

tasya prabuddhājjhamuktadṛkprasiddhaṃ traividhyamāha - sarvadaiveti || 61 ||

yadaspandaṃ śivaṃ śāntaṃ yatspandaṃ trijagatsthitiḥ |
spandāspandavilāsātmā ya eko bharitākṛtiḥ [bharatāvaniḥ iti 
pāṭhaḥ] || 62 ||

mumukṣuheyopādeyatāprayojakamapi tasyoktarūpadvayamevetyāśayenāha - 
yaditi || 62 ||

p. 150)

āmoda iva puṣpeṣu na naśyati vināśiṣu |
pratyakṣastho'pyathāgrāhyaḥ śauklyaṃ śuklapaṭe yathā || 63 ||

āmoda iva sāra iti śeṣaḥ | sarvavastupratyakṣavṛttiṣu prathārūpeṇa sthito'pi 
vṛttiviṣayaniṣkarṣeṇāgrāhyo [saṃnikarṣagrāhyo iti pāṭhaḥ] 
grahītumaśakyaḥ || 63 ||

mūkopamo'pi yo'mūko mantā yo'pyupalopamaḥ |
yo bhoktā nityatṛpto'pi kartā yaścāpyakiṃcanaḥ || 64 ||

vāgindriyābhāvānmūkopamo'pi sarvavākpravṛttinimittatvādamūkaḥ | evaṃ 
mananavikārahīnatvādupalopamo'pi mantetyādi bodhyam | nāsti kiñcana 
kriyādinimittaṃ yasya so'kiñcanaḥ || 64 ||

yo'naṅgo'pi samastāṅgaḥ sahasrakaralocanaḥ |
na kiṃcitsaṃsthitenāpi yena vyāptamidaṃ jagat || 65 ||

samastānāmaṅgānyevāṅgāni yasya ata eva sahasrāṇyanantāni karalocanādīni 
yasya || 65 ||

nirindriyabalasyāpi yasyāśeṣendriyakriyāḥ |
yasya nirmananasyaitā manonirmāṇarītayaḥ || 66 ||

etāḥ prasiddhajagadrūpāḥ || 66 ||

yadanālokanādbhrāntisaṃsāroragabhītayaḥ |
yasmindṛṣṭe palāyante sarvāśāḥ sarvabhītayaḥ || 67 ||

āśāḥ kāmāḥ diśaḥ pratīti vā || 67 ||

sākṣiṇi sphāra ābhāse dhruve dīpa iva kriyāḥ |
sati yasminpravartante cittehāḥ spandapūrvikāḥ || 68 ||

dīpe sati nāṭyādikriyā iva sphāre aparicchinne ābhāse prakāśarūpe ata eva 
sākṣiṇi | yasminsati cittasyehāśceṣṭāḥ pravartante || 68 ||

yasmādghaṭapaṭākārapadārthaśatapaṅktayaḥ |
taraṅgagaṇakallolavīcayo vāridheriva || 69 ||

vāridheriva pravartante ityanuṣajyate || 69 ||

sa evānyatayodeti yatpadārthaśatabhramaiḥ |
kaṭakāṅgadakeyūranūpurairiva kāñcanam || 70 ||

sa cidātmaivānyatayā jaḍaprapañcātmanā | ye prasiddhāśca te 
padārthaśatabhramāśceti karmadhārayāditthaṃbhāve tṛtīyā || 70 ||

yastvameko'vabhāsātmā yo'hamete janāśca ye |
yaśca na tvamabuddhātmā nāhaṃ naite janāśca [janāśca ye iti 
pāṭhaḥ] yaḥ || 71 ||

yaḥ avabhāsata ityavabhāsastvayā sākṣātkṛta ātmā san tvamevaikaḥ | evaṃ 
mayā janairvā sākṣātkṛtastattadātmaivaikaḥ | abuddhātmā tu tadviparīta 
ityarthaḥ || 71 ||

anyevāpyatirikteva saivāseva ca bhaṅgurā |
payasīva taraṅgālī yasmātphurati dṛśyabhūḥ || 72 ||

asau ananyāpyanyeva | anatiriktāpyatirikteva | atireko'tra [atiriktatvaṃ 
pṛthaktvaṃ iti pāṭhaḥ] pṛthaktvamiti na paunaruktyam | sā 
prāksiddhaivāsevotpattisiddheva || 72 ||

yataḥ kālasya kalanā yato dṛśyasya dṛśyatā |
mānasī kalanā yena yasya bhāsā vibhāsanam || 73 ||

kālasya kalanāḥ ṣaḍbhāvavikārāḥ dṛśyasya dṛśyatā darśanaphalavyāptiḥ | 
mānasī kalanā iṣṭāniṣṭaprāptiparihāraviṣayā manorathavikalpā yena nimittena | 
kramādyadīyasaccidānandarūpatānirvāhyā iti yāvat | tacca trayaṃ yasya bhāsā 
jagadvibhāsanameva nānyat | ajñātasādhāraṇī sarvavyāptiḥ sattā | 
anāvṛtamātravyāptirdarśanaṃ | 
tatrānukūlavedanīyamātravyāptirānandatetyavāntaraupādhikavailakṣaṇye'pi 
bhārūpavyāpterekatvāditi bhāvaḥ || 73 ||

kriyāṃ rūpaṃ rasaṃ gandhaṃ śabdaṃ sparśaṃ ca cetanam |
yadvetsi tadasau devo yena vetsi tadapyasau || 74 ||

dehakarmendriyopādhau kriyām jñānendriyopādhau rūpādi antaḥkaraṇopādhau 
cetanam pramātāraṃ ca yatsvarūpaḥ san vetsi tatpramātṛ 
niṣkṛṣṭacidrūpamasau | yena viṣayavyāptavṛttiniṣkṛṣṭacidrūpeṇa vetsi 
tadapyasau deva ityarthaḥ || 74 ||

draṣṭṛdarśanadṛśyānāṃ madhye yaddarśanaṃ sthitam |
sādho tadavadhānena svātmānamavabudhyase || 75 ||

tathāca tripuṭīsākṣī sa iti phalitamityāha - draṣṭriti | avadhānamekāgreṇa 
manasā upādhibhyo niṣkṛṣya darśanam || 75 ||

ajamajaramanādyaṃ śāśvataṃ brahma nityaṃ
śivamamalamamoghaṃ vandyamuccairanindyam |
sakalakalanaśūnyaṃ kāraṇaṃ kāraṇānā-
manubhavanamavedyaṃ vedanaṃ viśvamantaḥ || 76 ||

itthaṃ tattvaṃpadārthau nirdiśya vākyārthamante darśayati - ajamiti | 
kāraṇaṃ kāraṇānāmiti tatpadavācyārthasya [vākyārthasya iti pāṭhaḥ] 
nirdeśaḥ | śūnyamityantastatpadalakṣyārthasya | viśvaṃ kṛtsnaṃ 
vedanamityavasthātrayadraṣṭṛtvaṃpadavācyasya | avedyaṃ vedanamiti 
vedyāvasthātrayanirmuktatvaṃpadalakṣyasya | 
samabhivyāhārāccākhaṇḍavākyārthopadeśa iti || 76 ||

ityārṣe śrīvāsiṣṭhamahārāmāyaṇe vālmīkīye utpattiprakaraṇe 
paramakāraṇavarṇanaṃ nāma navamaḥ sargaḥ || 9 ||

iti śrīvāsiṣṭhamahārāmāyaṇatātparyaprakāśe utpattiprakaraṇe 
paramakāraṇavarṇanaṃ nāma navamaḥ sargaḥ || 9 ||

p. 151)

daśamaḥ sargaḥ 10

śrīrāma uvāca |

mahāpralayasaṃpattau yadetadavaśiṣyate |
bhavatyetadanākāraṃ nāma nāstyatra saṃśayaḥ || 1 ||

virodhamiva saṃbhāvya prāgukte brahmalakṣaṇe |
kramāttatparihāreṇa tātparyamiha varṇyate || 1 ||

mahāpralaye yatsatkiṃcidavaśiṣyate tat na tejo na tama 
ityādiviruddharūpasaṃbhāvitaṃ manyamānastathoktestātparyaṃ jijñāsuḥ 
śrīrāma ekatarārthasaṃbhāvanopanyāsena praśnabhūmikāṃ racayati - 
mahāpralayeti | ākāravilaye anākāratāprasiddheḥ saṃbhāvitamidamiti dyotanāya 
nāmeti nipātaḥ || 1 ||

na śūnyaṃ kathametatsyānna prakāśaḥ kathaṃ bhavet |
kathaṃ vā na tamorūpaṃ kathaṃ vā naiva bhāsvaram || 2 ||

idānīṃ praṣṭavyārthaṃ darśayati - netyādina | naṣṭasyāśūnyatā durlabhā 
tejastamasoranyataranāśe'nyatarāpariśeṣo'pyaprasiddha ityarthaḥ | 
prakāśyavilayāttadānīṃ paraprakāśarūpatvābhāve'pi 
khadyotavatsvamātraprakāśena bhāsvaraṃ kathaṃ na bhavedityarthaḥ || 2 ||

kathaṃ vā naiva cidrūpaṃ jīvo vā na kathaṃ bhavet |
kathaṃ na buddhitattvaṃ syātkathaṃ vā na mano bhavet || 3 ||

dṛśyātiriktasya darśanatvaprasiddherna dṛśyaṃ na ca 
darśanamityuktivyāghātamabhipretyāha - kathaṃ veti | yadi tu 
dṛśyadarśanātirikto draṣṭaiva prasiddha ityucyeta tarhi jīvo buddhitattvaṃ mano 
vā kathaṃ na bhavetteṣāmevamatabhedena draṣṭṛprasiddhestathāca teṣāmeva loke 
prāṇivācakabhūtaśabdābhilapyatvānna [śabdābhidheyatvāt iti pāṭhaḥ] 
ca bhūtapadārthaugha ityuktivyāghāta iti bhāvaḥ || 3 ||

kathaṃ vā naiva kiṃcitsyātkathaṃ vā sarvamityapi |
anayaiva vacobhaṅgyā mama moha ivoditaḥ || 4 ||

yaccoktaṃ yastvameko'vabhāsātmā yo'hamete janāśca ye | yaśca na 
tvamabuddhātmā nāhaṃ naite janāśca ye || iti tadapi svoktivyāhatamityabhipretyāha 
- kathaṃ veti | kiṃcittvamahamādi || 4 ||

śrīvasiṣṭha uvāca |

viṣamo'yamatipraśno bhavatā samudāhṛtaḥ |
bhettāsmyahaṃ tvayatnena naiśaṃ tama ivāṃśumān || 5 ||

madāśayamatikramya praśno'tipraśnaḥ | bhettā chettā tatpraśnabījaṃ saṃśayaṃ 
svāśayodghāṭaneneti śeṣaḥ | aṃśumān sūryaḥ || 5 ||

mahākalpāntasaṃpattau yattatsadavaśiṣyate |
tadrāma na yathā śūnyaṃ tadidaṃ śṛṇu kathyate || 6 ||

anutkīrṇā yathā stambhe saṃsthitā śālabhañjikā |
tathā viśvaṃ sthitaṃ tatra tena śūnyaṃ na tatpadam || 7 ||

stambhotkīrṇapratimāyāḥ stambhasattātiriktasattābhāvāttatsattayā 
sthiteranutkīrṇadaśāyāmapyanapāyāditi bhāvaḥ || 7 ||

ayamitthaṃ mahābhogo jagadākhyo'vabhāsate |
satyo bhavatvasatyo vā yatra tatra tvaśūnyatā || 8 ||

ayaṃ prapañco vyavahārataḥ satyo vā paramārthato'satyo vā bhavatu | yatra 
yasminnadhiṣṭhāne'vabhāsate tatrāsya na śūnyatā | 
śūnyasyāropādhiṣṭhānatvāyogādityarthaḥ || 8 ||

yathā na putrikāśūnyaḥ stambho'nutkīrṇaputrikaḥ |
tathā bhātaṃ [māsaṃ iti pāṭhaḥ] jagadbrahma tena śūnyaṃ na 
tatpadam || 9 ||

anvayamukhasamarthitamarthaṃ vyatirekamukhenāpi samarthayate - yatheti | 
tathā tatpadaṃ jagacchūnyaṃ neti saṃbandhaḥ | yato brahmaiva prāgjagadbhātaṃ 
tena hetunetyarthaḥ || 9 ||

saumyāmbhasi yathā vīcirna cāsti naca nāsti ca |
tathā jagadbrahmaṇīdaṃ śūnyāśūnyapadaṃ gatam || 10 ||

nanu tadā yadi jagadasti tarhi pralayānupapattiryadi nāsti tarhi prāptaiva 
tacchūnyateti sattvasattvavyāghātaṃ dṛṣṭāntena vārayati - saumyeti | 
vīcilīneti śeṣaḥ | śūnyāśūnyapadaṃ anirvacanīyatāṃ 
śūnyāśūnyobhayakalpanādhiṣṭhānaṃ paramārthavastuprāptamiti vā || 10 ||

deśakālādi śāntatvātputrikāracanaṃ drume |
saṃbhavatyayathā'to vai tenānante vimuhyate || 11 ||

yadi stambhaputrikāvadeva pralaye jagadasti tarhi kathaṃ vādibhistatra vimuhyate na 
stambhaputrikāyāṃ tatrāha - deśeti | 
putrikāracanayogyakartṛkarmādhāradeśasya aharādikālasya 
ādipadātkartṛkaraṇopakaraṇādeśca viṣaye 
śāntatvānnirākāṅkṣatvātsarvasāmagrīsaṃpatterityarthaḥ | drume 
drumavikārastambhe putrikāracanaṃ saṃbhavati tena tatra tatsattā saṃbhāvayituṃ 
śakyata ityarthaḥ | anante trividhaparicchedaśūnye brahmaṇi tu ayathā 
yathoktasāmagryadarśanamityarthaḥ | vai iti niścaye | atastena prasiddhena 
vādijanena vimuhyate mohaḥ prāpyata ityarthaḥ || 11 ||

tatstambhaputrikādyetatparamārthe jagatsthiteḥ |
ekadeśena sadṛśamupamānaṃ na sarvathā [sarvataḥ iti pāṭhaḥ] || 
12 ||

yadyuktarītyā vaiṣamyaṃ kathaṃ tarhi stambhaputrikādṛṣṭāntastatrāha - 
taditi | tadetatprāguktaṃ stambhaputrikādi paramārthe brahmaṇi ekadeśena 
tatsattānucchedāṃśena [tatsata ādhārasattānucchedāṃśena iti pāṭhaḥ] 
|| 12 ||

na kadācidudetīdaṃ parasmānna ca śāmyati |
itthaṃ sthitaṃ kevalaṃ sadbrahma svātmani saṃsthitam || 13 ||

nanvastūktarītyā jagatsattā tadudayāstamayayorviruddhayostu tatra yugapatkathaṃ 
sattetyāśaṅkya tayoḥ 
svadharmivyatiriktasattānabhyupagamāddharmipṛthaksattānirāse saṃbhāvanaiva 
nāstītyāśayenāha - na kadāciditi || 13 ||

aśūnyāpekṣayā śūnyaśabdārthaparikalpanā |
aśūnyatvātsaṃbhavataḥ śūnyatāśūnyate kutaḥ || 14 ||

nanvaśūnyatvenodeti na śāmyatīti śūnyorthakanañā [aśūnyārthakanañaḥ 
iti pāṭhaḥ] kathamullekhastatrāha - aśūnyeti | pratiyoginyaśūnyatvaṃ 
siddhavatkṛtya tadapekṣayā vastvantare tacchūnyatā kalpyate kalpitāṃ ca 
śūnyatāmapekṣya pratiyoginyaśūnyatvamiti parasparasāpekṣakalpane 
śūnyatāśūnyate kutaḥ saṃbhavataḥ ityarthaḥ || 14 ||

p. 152)

brahmaṇyayaṃ prakāśo hi na saṃbhavati bhūtajaḥ |
sūryānalendutārādiḥ kutastatra kilāvyaye || 15 ||

itthaṃ prathamapraśnapadaṃ [praśne padaṃ iti pāṭhaḥ] vyavasthāpya 
dvitīyamapi samādhatte - brahmaṇītyādinā | abindhanasya pārthivendhanasya 
vāvyayena hi sūryānalādeḥ saṃbhavaḥ | avyaye tu  brahmaṇi sa kuta iti na prakāśa 
ityuktiriti bhāvaḥ | etena kathaṃ vā naiva bhāsvaramityasyāpyuttaramuktameva || 15 ||

mahābhūtaprakāśānāmabhāvastama ucyate |
mahābhūtābhāvajaṃ tu tenātra na tamaḥ kvacit || 16 ||

kathaṃ vā na tamorūpamityetatsamādhatte - mahābhūteti | 
sūryāmahātābhāvajaṃ tu tamaḥ [tattamaḥ iti pāṭhaḥ] 
pṛthvyādimahābhūtaprakāśānāṃ abhāvo virodhī san paraprakāśyeṣu 
pṛthvyādiṣveva tama ityucyate na svaprakāśe tenātra na tama ityarthaḥ | tu śabdo 
māyātamovyāvṛttyarthaḥ || 16 ||

svānubhūtiḥ prakāśo'sya [prakāśo'yaṃ iti pāṭhaḥ] kevalaṃ 
vyomarūpiṇaḥ |
yo'ntarasti sa tenaiva natvanyenānubhūyate || 17 ||

svaprakāśatāmanubhavena sādhayati - svānubhūtiriti | yadyapi 
buddhyādayo'nyenānubhūyante tathāpi teṣāmantaryo'sti sa tenaivānubhūyate 
svātiriktānubhavaṃ nāpekṣate | anyathā anavasthāpatterityarthaḥ || 17 ||

muktaṃ tamaḥprakāśābhyāmityetadajaraṃ padam |
ākāśakośamevedaṃ viddhi kośaṃ jagatsthiteḥ || 18 ||

dvitīyatṛtīyapraśnottaramupapāditamupasaṃharati - muktamiti | iti 
uktavidhayā bodhyamiti śeṣaḥ | jagatsthiterdhanasthānīyāyāḥ 
kośagṛhasthānīyaṃ brahma ākāśodarasvacchaṃ viddhītyarthaḥ || 18 ||

bilvasya bilvamadhyasya yathā bhedo na kaścana |
tathāsti brahmajagatorna manāgapi bhinnatā || 19 ||

antyopāntyapraśnottaramāha - bilvasyeti | madhyasyodarasya || 19 ||

salilāntaryathā vīcirmṛdantarghaṭako [rmṛdontaḥ iti mudritapustake 
pāṭhaḥ] yathā |
tathā yatra jagatsattā tatkathaṃ khātmakaṃ bhavet || 20 ||

alpo ghaṭo ghaṭakaḥ | siṃhāvalokananyāyenāha - tatkathamiti | khātmakaṃ 
śūnyam || 20 ||

bhūrjalādyupamānaśrīḥ sākārāntā samānasā |
brahma tvākāśaviśadaṃ tasyāntasthaṃ tathaiva tat || 21 ||

nanu jalāntaḥsthitāyā bhuvo ghaṭādyantargatajalādervā 
ādhārasvabhāvatvādarśanātkathaṃ brahmāntargatajagatastadā brahmasvabhāvatā 
tatrāha - bhūjalādīti | tvaduktā bhūjalādyupamānaśrīrna samā | yataḥ 
sākāramanto'vasānaṃ darśanāvadhiryasyāstathāvidhā | tasya nirākārasya 
brahmaṇo'ntasthaṃ tajjagattu vilīnatvānnirākārameveti tathaivetyarthaḥ || 21 ||

tasmādyādṛkcidākāśamākāśādapi nirmalam |
tadantasthaṃ tādṛgeva jagacchabdārthabhāgapi || 22 ||

uktamevārthaṃ sphuṭamāha - tasmāditi || 22 ||

marīce'ntaryathā taikṣṇyamṛte bhokturna lakṣyate |
cinmātratvaṃ cidākāśe tathā cetyakalāṃ vinā || 23 ||

ata eva caturthapraśno'pi nirākṛta ityāha - marīca iti | satyaṃ 
dṛśyātiriktameva darśanatvena prasiddhaṃ tattu dṛśyābhāvena 
darśanatvavyavahārārhamiti bhāvaḥ || 23 ||

tasmāccidapyacidrūpaṃ cetyariktaṃ tadātmani |
jagattā tādṛgeveyaṃ tāvanmātrātmatāvaśāt [tādṛṅmātra iti 
pāṭhaḥ] || 24 ||

tasmāditi | ata eva cidādiśabdāḥ pratīci lakṣaṇayaiva pravartante na 
mukhyavṛttyeti bhāvaḥ | yathā jagallaye citastadviṣayatālakṣaṇā cittā nivartate 
evaṃ cidviṣayatvalakṣaṇā jagato jagattāpītyāha - jagatteti | 
tāvanmātrātmatāvaśādbahīrūpālokā antarmanaskārāśca tanmayā ityuttareṇa 
saṃbandhaḥ || 24 ||

rūpālokamanaskārāstanmayā eva netarat |
yathāsthitamato viśvaṃ suṣuptaṃ turyameva vā || 25 ||

vakṣyamāṇāsu saptasu pañcamyantabhūmikāgatānāṃ suṣuptamuttarayosturyam || 
25 ||

tena yogī suṣuptātmā vyavahāryapi śāntadhīḥ |
āste brahma nirābhāsaṃ sarvābhāsasamudgakaḥ || 26 ||

uktārthameva pūrvottarārdhābhyāṃ spaṣṭamāha - teneti | sarvābhāsānāṃ 
saṃskārāṇāṃ samudrakaḥ saṃpuṭakaḥ || 26 ||

ākāriṇi yathā saumye sthitāstoye mahormayaḥ |
anākṛtau tathā viśvaṃ sthitaṃ tatsadṛśaṃ pare || 27 ||

anākārabrahmātmanā kathaṃ sākārajagatsattetyāśaṅkya yathā 
nānākārāṇāmūrmīṇāmekākārajalātmanetyavirodha ityabhipretyāha - 
ākāriṇīti | saumye niścalatvātprasanne || 27 ||

pūrṇātpūrṇaṃ prasarati yattatpūrṇaṃ nirākṛti |
brahmaṇo viśvamābhātaṃ [viśvabhānaṃ tattaddhi svārthaṃ iti 
pāṭhaḥ] taddhi svārthaṃ vicakṣitam || 28 ||

evamupādhibhūtasya jagataḥ kāraṇāvyatirekamuktvā tadupādhikajīvasyāpi tamāha 
- pūrṇāditi | yatpūrṇādbrahmaṇaḥ sakāśādaupādhikabhedena jīvabhāvena 
prasarati tatparamārthataḥ pūrṇameva | tatra sākārasya pūrṇatvāyogādyatpūrṇaṃ 
tannirākṛti | yadi pūrṇaṃ tarhi kimarthaṃ viśvātmanā jīvabhāvena cābhātaṃ 
tatrāha - yaditi | yadviśvātmanā bhātaṃ taddhi svārthaṃ 
svasvarūpalābhaprayojanasiddhaye vicakṣitaṃ didṛkṣitam | 
kramādadhikāriśarīraprāptyā 
svatattvasākṣātkāreṇājñānatirohitasvātmalābhārthaṃ jagajjīvabhāvena 
prasaratītyarthaḥ | tachāca śrutiḥ rūpaṃ rūpaṃ pratirūpo babhūva tadasya rūpaṃ 
praticakṣaṇāya iti || 28 ||

pūrṇātpūrnaṃ prasarati saṃsthitaṃ pūrṇameva tat |
ato viśvamanutpannaṃ yaccotpannaṃ tadeva tat || 29 ||

kathaṃ taddidṛkṣitaṃ tadāha - pūrṇāditi | uktārtham || 29 ||

cetyāsaṃbhavatastasminyadekā jagadarthatā |
āsvādakā saṃbhavato marīce kaiva tīkṣṇatā || 30 ||

yadyasmātkāraṇājjagacchabdārthatā ekā ekarasā saṃpannetyarthaḥ | pade iti 
pāṭhe kā ityapahnave || 30 ||

p. 153)

satyeveyamasatyaiṣa cittacetyāditā pare |
tadbhāvātpratibimbasya pratibimbārhatā kutaḥ || 31 ||

ekarasatvādeva cittacetyādinānārasatā'satyaiva satyeva pratibhāsataḥ ityarthaḥ | 
evaṃ copādhyabhāve pratibimbajīvabhāvārhato kuto nāstyeveti jīvo vā na kathaṃ 
bhavediti śaṅkāpi nirasteti bhāvaḥ || 31 ||

paramāṇorapi paraṃ tadaṇīyo hyaṇīyasaḥ |
śuddhaṃ sūkṣmaṃ paraṃ śāntaṃ tadākāśodarādapi || 32 ||

dikkālādyanavacchinnarūpatvādativistṛtam |
tadanādyantamābhāsaṃ bhāsanīyavivarjitam || 33 ||

jīvo hi aṇurmadhyamaparimāṇo vā puṇyapāpādidūṣitatvādaśuddhaḥ 
svabhāsanīyaviṣayabhoktā prasiddhastattu tadviparītamityāha - paramāṇorapīti 
dvābhyām || 32 || 33 ||

cidrūpameva no yatra labhyate tatra jīvatā |
kathaṃ syāccittatākārā vāsanā nityarūpiṇī ['nilarūpiṇī iti pāṭhaḥ] 
|| 34 ||

yadviṣayaprathātvalakṣaṇaṃ [viṣayapratyāyyatvalakṣaṇaṃ iti pāṭhaḥ] 
cidrūpatvameva na sahate tadanukūlapratikūlaviṣayabhoktṛtālakṣaṇaṃ jīvatvaṃ 
sutarāmityāha - cidrūpamiti | etena kathaṃ na buddhitattvaṃ syātkathaṃ vā na 
mano bhavediti śaṅkāpi pratyuktetyāha - kathamiti || 34 ||

cidrūpānudayādeva tatra nāstyeva jīvatā |
na buddhitā cittatā vā nendriyatvaṃ na vāsanā || 35 ||

uktameva spaṣṭayati - cidrūpeti || 35 ||

evamitthaṃ mahārambhapūrṇamapyajaraṃ padam |
asmaddṛṣṭyā sthitaṃ śāntaṃ śūnyamākāśato'dhikam || 36 ||

sarvapraśnasamādhāne phalitamupasaṃharati - evamiti || 36 ||

śrīrāma uvāca |

paramārthasya kiṃ rūpaṃ tasyānantacidākṛteḥ |
punaretanmamācakṣva nipuṇaṃ bodhavṛddhaye || 37 ||

evaṃ samāhite cetasi yena rūpeṇa tadaparokṣamanubhavituṃ śakyaṃ 
tadasādhāraṇaṃ rūpaṃ paricetukāmaḥ punaḥ pṛcchati - paramārthasyeti || 
37 ||

śrīvasiṣṭha uvāca |

mahāpralayasaṃpattau sarvakāraṇakāraṇam |
śiṣyate paramaṃ brahma tadidaṃ varṇyate śṛṇu || 38 ||

tadidamaparokṣam || 38 ||

nāśayitvā svamātmānaṃ manaso vṛttisaṃkṣaye |
sadrūpaṃ yadanākhyeyaṃ tadrūpaṃ tasya vastunaḥ || 39 ||

yathā samādhau nirodhena vṛttisaṃkṣaye sati nirindhanāgnivanmanasaḥ 
svamātmānaṃ manaḥsvarūpamapi nāśayitvā yadanākhyeyaṃ 
svaprakāśasadrūpamavaśiṣyate tadityarthaḥ || 39 ||

nāsti dṛśyaṃ jagaddraṣṭā dṛśyābhāvādvilīnavat |
bhātīti bhāsanaṃ yatsyāttadrūpaṃ tasya vastunaḥ || 40 ||

evaṃ nirvikalpasamādhyārambhe dṛśyābhāvādraṣṭā pramātāpi 
vilīnavadbhātīti tripuṭīlayabhāsanaṃ sākṣirūpaṃ tadityarthaḥ || 40 ||

citerjīvasvabhāvāyā yadacetyonmukhaṃ vapuḥ |
cinmātraṃ vimalaṃ śāntaṃ tadrūpaṃ paramātmanaḥ || 41 ||

evaṃ samādhivyutthānaprākkāle bhāvijīvasvabhāvāyāściteracetyonmukhaṃ 
yadvapuḥ svarūpaṃ tadityarthaḥ | yadyapi samādhimadhyakāle'pi 
sphuratparamātmarūpameva tathāpi tadapi [tadatisūkṣmatvāt iti pāṭhaḥ] 
sūkṣmatvānnārurukṣuṇābhyāsadaśāyāṃ lakṣayituṃ 
śakyamityādyantapradarśanam || 41 ||

aṅgalagne'pi vātādau sparśādyanubhavaṃ vinā |
jīvataścetaso rūpaṃ yattadvai paramātmanaḥ || 42 ||

idānīmārūḍhānubhavasiddhatanmadhyasphuradrūpeṇāpi taddarśayati - 
aṅgeti | brahmākārāvicchinnāparokṣavṛttimattvāccetaso jīvata eva citte jīvatyeva 
sati kṣīrodakavadbrahmaṇyaikarasyena tirobhūtatvāccittamanādṛtyetyarthaḥ | 
ṣaṣṭhī cānādare iti bhāvalakṣaṇe ṣaṣṭhī | vātādau aṅgalagne'pi 
tatsparśādyanubhavaṃ vinā sphuradyadrūpaṃ tadeva tadrūpamityarthaḥ | kvacittu 
pustake etatpūrvārdhasthāne aṅguṣṭhasyāthavāṅgulyā vātādyasparśane sati iti 
paṭhyate tatrāṅguṣṭhasya tathāṅgulyāśca ye vātādayo 
nodanādivyāpārāsteṣāmasparśane sparśāpratisaṃdhāne satītyarthaḥ | vā 
gatigandhanayoḥ bhāve ktaḥ || 42 ||

asvapnāyā anantāyā ajaḍāyā manaḥsthiteḥ |
yadrūpaṃ ciranidrāyāstattadānagha śiṣyate || 43 ||

idānīṃ yogābhyāsavidhurāṇāmapyanubhavapathaṃ yathārohati tathāha - 
asvapnāyā iti | svapnadarśanaśūnyā maśakamatkuṇādyavicchinā 
manoviśrāntiheturyā suṣuptiḥ saiva cetaso jāḍyahīnā ciraṃ saṃbhāvyeta 
tadrūpaṃ pralaye'vaśiṣyata ityarthaḥ || 43 ||

yadvyomno hṛdayaṃ yadvā śilāyāḥ pavanasya ca |
tasyācetyasya cidvyomnastadrūpaṃ paramātmanaḥ || 44 ||

vyomno hṛdayaṃ rahasyaṃ śūnyatvaṃ pavanasya 
hṛdayamantarbahiḥpūrṇatvaṃ śilāyāstu ghanatvaṃ tasyaivācetyasya 
cetyabhinnasya cetyarahitasya ca cidvyomnaḥ sato yadrūpaṃ bhavettattadityarthaḥ || 44 
||

acetyasyāmanaskasya jīvato yā svabhāvataḥ |
syātsthitiḥ sā parā śāntā sattā tasyādyavastunaḥ || 45 ||

kiṃ bahunā sarvasyāpi jīvataścetyacittaparityāge yā sthitiḥ pariśiṣyate sā 
tadrūpamityāha - acetyasyeti || 45 ||

citprakāśasya yanmadhyaṃ prakāśasyāpi khasya vā |
darśanasya ca yanmadhyaṃ tadrūpaṃ brahmaṇo viduḥ || 46 ||

yat draṣṭṛkoṭau annamayānte ātmatayā prasṛtasya 
citprakāśasyaikaikakośavivekena 
paryālocyamānasyānandamayakośasyāpyāntaratvānmadhyaṃ dṛśyakoṭau ca 
mūrtaprapañcasārabhūtādityātmakaprakāśasyāmūrtaprapañcasārabhūtasya 
khasyākāśasya liṅgasamaṣṭyātmano'vyākṛtākāśasya vā 
āntaratvādyanmadhyaṃ darśanasya cākṣuṣādivṛttirūpasya 
cāntaḥsphuraṇarūpatvādyanmadhyaṃ kramādānandasaccidrūpaṃ prasiddhaṃ 
tadityarthaḥ | tathā ca taittiriyāṇāmupaniṣadi annamayādīnāṃ 
kośānāmāntaramānandamayakośaṃ pradarśya tasya priyameva śiraḥ | modo 
dakṣiṇaḥ pakṣaḥ | pramoda uttaraḥ pakṣaḥ | ānanda ātmā | brahmapucchaṃ 
pratiṣṭhā iti tasyāpyāntaraṃ brahma darśitam | bṛhadāraṇyake ca dve vāva 
brahmaṇo rūpe mūrtaṃ caivāmūrtaṃ ca iti prastutya tasyaitasya mūrtasyaiṣa raso ya 
eṣa tapati tasyaitasyāmūrtasyaiṣa raso ya eṣa etasminmaṇḍale puruṣaḥ iti 
tadubhayasāraṃ pradarśya athāta ādeśo neti netīti mūrtāmūrtāropādhiṣṭhānaṃ 
tadāntaraṃ brahma tanniṣedhena darśitam | pratibodhaviditaṃ matamiti 
talabakāriṇāmupaniṣadi brahmaṇaḥ sarvabuddhivṛttyāntaratvamuktamiti || 46 ||

p. 154)

vedanasya prakāśasya dṛśyasya tamasastathā |
vedanaṃ yadanādyantaṃ tadrūpaṃ paramātmanaḥ || 47 ||

buddhivṛtterarthasphuraṇasya viṣayasyājñānasya ca yatsākṣibhūtaṃ vedanaṃ 
teṣāmādyantaprathātvādanādyantaṃ tadityarthaḥ || 47 ||

yato jagadudetīva nityānuditarūpyapi |
vibhinnavadivābhinnaṃ tadrūpaṃ paramārthakam || 48 ||

vyavahāraparasyāpi yatpāṣāṇavadāsanam |
avyomna eva vyomatvaṃ tadrūpaṃ paramātmanaḥ || 49 ||

māyikavyavahāraparasyāpi jñasyeśvarasya vā yat pāṣāṇavadacalamāsanam | 
acchidrasyaiva sarvajagadavakāśadātṛtvādvyomatvaṃ yasyeti śeṣastadityarthaḥ 
|| 49 ||

vedyavedanaveṭtṛtvarūpatrayamidaṃ puraḥ |
yatrodetyastamāyāti tattatparamadurlabham || 50 ||

vedyāditripuṭījanmādinimittaṃ yatsaccidātmarūpaṃ tadeva tadityāha - vedyeti 
|| 50 ||

vedyavedanavettṛtvaṃ yatredaṃ pratibimbati |
abuddhyādau mahādarśe tadrūpaṃ paramaṃ smṛtam || 51 ||

nimittatāpi na pariṇāmena kiṃtu vivartabhāvenetyāha - vedyeti || 51 ||

manaḥ svapnendriyairmuktaṃ yadrūpaṃ syānmahāciteḥ |
jaṅgame sthāvare vāpi tatsarvānte'vaśiṣyate || 52 ||

svapnairindriyopalakṣitajāgaraiśca muktaṃ mano yatsuṣuptātmarūpaṃ syāttadeva 
sthāvare jaṅgame ca dṛśyapralayakāle'vaśiṣyate || 52 ||

sthāvarāṇāṃ hi yadrūpaṃ taccedbodhamayaṃ bhavet |
manobuddhyādinirmuktaṃ tatpareṇopamīyate || 53 ||

sthāvarāṇāṃ rūpamacalasvabhāvaḥ | pareṇa paramātmanā || 53 ||

brahmārkaviṣṇuharaśakrasadāśivādi
śāntau śivaṃ paramametadihaikamāste |
sarvopadhivyayavaśādavikalparūpaṃ
caitanyamātramayamujjhitaviśvasaṅgam || 54 ||

uktaṃ pralayātmatattvāvasthānamupasaṃharati - brahmeti | 
etatsarvānubhavasiddhapratyagātmabhūtam | ihāsmin jagati | sarvopadhivyayaḥ 
sarvopādhilayaḥ | māyāsaṃvalānātprācurye mayaṭ || 54 ||

ityārṣe śrīvāsiṣṭhamahārāmāyaṇe mokṣopāye utpattiprakaraṇe 
mahākalpāntāvaśiṣṭaparamabhāvavarṇanaṃ nāma daśamaḥ sargaḥ || 10 ||

iti śrīvāsiṣṭha mahārāmāyaṇatātparyaprakāśe utpattiprakaraṇe 
mahākalpāntāvaśiṣṭhaparamabhāvavarṇanaṃ nāma daśamaḥ sargaḥ || 10 ||

ekādaśaḥ sargaḥ 11

śrīrāma uvāca |

idaṃ [itthaṃrūpaṃ iti pāṭhaḥ] rūpamidaṃ dṛśyaṃ jagannāstīti 
bhāsuram |
mahāpralayasaṃprāptau bho brahmankveva tiṣṭhati [gacchati iti 
pāṭhaḥ] || 1 ||

sadadhiṣṭhānataḥ sattā pralaye'pi na vāryate |
svatastu sattā jagataḥ sarge'pyatra nivāryate || 1 ||

nanvastu pralaye jagatsattāsāmānyātmakabrahmamātrapariśeṣātprātisvikasattayā 
jagato nivṛttāvapi tādrūpyeṇa sattā sarge tu pralayavailakṣaṇyasya 
sarvānubhavasiddhatvātsvatantrasattāpyaparā vācyā | tathāca tayopetaṃ 
jagadbrahmaṇi nivartamānamanyatra tiṣṭhatītyeva saṃbhāvyate | nābhāvo vidyate 
sataḥ iti sato'sattvasya tvayaiva vāritatvāt | tathāca yatra tiṣṭhati tadeva jagataḥ 
parāyaṇamupadiśyatāmitimanyamānaḥ śrīrāma uvāca - idamiti | 
idamevaṃvidhaṃ caturdaśabhuvanadevanarāsuratiryagādyanantavistārarūpaṃ yasya 
idamitthaṃ bhāsuraṃ sphuṭataraṃ dṛśyaṃ pratyakṣādidṛḍhīkṛtaṃ jagat 
mahāpralayasaṃprāptau kveva tiṣṭhati tadvadeti śeṣaḥ | gacchatīti pāṭhe'pi 
prāptyarthasya gamerukta evārthaḥ || 1 ||

śrīvasiṣṭha uvāca |

kuta āyāti kīdṛgvā vandhyāputraḥ kva gacchati |
kva yāti kuta āyāti vada vā vyomakānanam || 2 ||

sarvapadārthānāmutpattikāle yadi pṛthaksattayā kutaścidāgamanaṃ syāttarhi 
tasya pralaye'nyatra gamanaṃ tatra ksattayā kutaścidāgamanaṃ syāttarhi tasya 
pralaye'nyatra gamanaṃ tatra sthitiśca syāttadeva tāvadbandhyāputravadasya 
nāstītyāśayena vasiṣṭha uvāca - kuta iti || 2 ||

śrīrāma uvāca |

vandhyāputro vyomavanaṃ naivāsti na bhaviṣyati |
kīdṛśī dṛśyatā tasya kīdṛśī tasya nāstitā || 3 ||

rāmo dṛṣṭāntadārṣṭāntikayorvaiṣamyaṃ śaṅkate - vandhyeti | 
tātkālikasvasattā bhaviṣyatkālikasattāpratyakṣavedyatā ca tayornāstīti vaiṣamyamiti 
pratiyogyastitvāprasiddhau nāstitāpi tayordurvacetyarthaḥ || 3 ||

śrīvasiṣṭha uvāca |

vandhyāputravyomavane yathā na staḥ kadācana |
jagadādyakhilaṃ dṛśyaṃ tathā nāsti kadācana || 4 ||

yadyevaṃ tarhi jagadapi svasattayā nāsti na bhaviṣyati na dṛśyamapīti tasya 
tatsāmyameveti vasiṣṭha āha - vandhyeti || 4 ||

p. 155)

na cotpannaṃ na ca dhvaṃsi yatkilādau na vidyate |
utpattiḥ kīdṛśī tasya nāśaśabdasya kā kathā || 5 ||

sattābhāve utpattyādyapi jagato na siddhyatītyāha - na ceti || 5 ||

śrīrāma uvāca |

vandhyāputranabhovṛkṣakalpanā tāvadasti hi |
sā yathā nāśajanmāḍhyā tathaivedaṃ na kiṃ bhavet || 6 ||

nanu pratyakṣasiddhotpattyādimato jagato na vandhyāputrādirupamānam | atyantāsata 
upamānatvādarśanācca | ataḥ pariśeṣādvikalparūpastatpratyaya evopamānaṃ 
janmanāśādimattvena tasya jagatsādharmyasaṃbhavāditi rāmaḥ śaṅkate - 
vandhyeti || 6 ||

śrīvasiṣṭha uvāca |

tulyasyātuladuḥsthasya bhāvakaiḥ kila tolanam |
niranvayā yathaivoktirjagatsattā tathaiva hi || 7 ||

syāttasyopamānatā yadyupameyajagadantaḥpāto na syāt | tadantaḥpāte tu tasya 
nopamānatāsaṃbhava ityaparamārthasato jagato madukta eva dṛṣṭāntaḥ 
pariśiṣyata ityāśayena vasiṣṭha uvāca - tulyasyeti | tulyasyopamātumiṣṭasya 
dṛśyasyopameyabahirbhūtatulā'lābhena 
duḥsthasyopamātumaśakyasyopameyakoṭipraviṣṭairbhāvakairyattolanamupamāvac
anaṃ tat niranvayā ananvayālaṃkārodāharaṇabhūtā yathā uktistathaiva | yathā 
gaganaṃ gaganākāraṃ sāgaraḥ sāgaropamaḥ ityuktiranupamatve paryavasyati 
tathaiva syāditi na vikalpakalpanādṛṣṭāntaḥ | ato jagataḥ pṛthaksattā yathā 
maduktavandhyāputrādisattā tathaivetyarthaḥ | asataḥ 
saddṛṣṭāntatvādarśane'pyasaddṛṣṭāntatā na virudhyate | vandhyāputra iva 
khapuṣpamasadityuktirdarśanāditi bhāvaḥ || 7 ||

yathā sauvarṇakaṭake dṛśyamānamidaṃ sphuṭam |
kaṭakatvaṃ tu naivāsti jagattvaṃ na tathā pare || 8 ||

nanu pratyakṣamupalabhyamānasya kathamasattvamityāśaṅkya tathāvidhasyāpi 
samyagdarśane bādhadṛṣṭerasattvaṃ bahutaradṛṣṭānteṣu prasiddhamityāha 
- kaṭakatvamityādipañcabhiḥ || 8 ||

ākāśe ca yathā nāsti śūnyatvaṃ vyatirekavat |
jagattvaṃ brahmaṇi tathā nāstyevāpyupalabdhmat || 9 ||

vyatireko bhedastadvat | upalabdhimadupalabhyamānamapi || 9 ||

kajjalānna yathā kārṣṇyaṃ śaityaṃ ca na yathā himāt |
pṛthagevaṃ bhavedbuddhaṃ jagannāsti pare pade || 10 ||

yathā śaityaṃ na śaśino na himādvyatiricyate |
brahmaṇo na tathā sargo vidyate vyatirekavān || 11 ||

marunadyāṃ yathā toyaṃ dvitīyendau yathendutā |
nāstyeveha jagannāma dṛṣṭamapyamalātmani || 12 ||

dṛṣṭaṃ anubhūyamānamapi || 12 ||

ādāveva hi yannāsti kāraṇāsaṃbhavātsvayam |
vartamāne'pi tannāsti nāśaḥ syāttatra kīdṛśaḥ || 13 ||

kvāsaṃbhavadbhūtajāḍyaṃ pṛthvyāderjaḍavastunaḥ |
kāraṇaṃ bhavituṃ śaktaṃ chāyāyāścātapo yathā || 14 ||

kathaṃ kāraṇāsaṃbhavastamāha - kveti | pṛthtryāderjaḍavastuno hi 
jaḍameva kāraṇaṃ bhavituṃ śaktaṃ tattvasaṃbhavadbhūtajāḍyaṃ brahma | 
kvacidapi svaviruddhapariṇāmādarśanāditi bhāvaḥ || 14 ||

kāraṇābhāvataḥ kāryaṃ nedaṃ tatkiṃcanoditam |
yattatkāraṇamevāsti tadevetthamavasthitam || 15 ||

pariṇāmadṛṣṭyā nedaṃ kiṃciduditam vivartadṛṣṭyā tu yadyapi 
viruddhāropo'pi saṃbhavati tathāpi tatkāraṇamevetthaṃ jagadbhāvenāvasthitaṃ na 
pṛthakkāryasattāstītyarthaḥ || 15 ||

ajñānameva yadbhāti saṃvidābhāsameva tat |
yajjagaddṛśyate svapne saṃvitkacanameva tat || 16 ||

nanvajñānameva tarhi pariṇāmikāraṇamastīti kathaṃ kāraṇābhāvastatrāha - 
ajñānameveti | yadajñānameva [yajjñāneti kvacit] jagadākārapariṇataṃ 
bhātītyucyate tatsaṃvidaṃ jagadātmanā ābhāsayatīti saṃvidābhāsam | 
saṃvidameva jagadātmanā vivartayatītyarthaḥ | ajñānapariṇāmasya 
saṃvidvivartatvameva svapne prasiddhamityāha - yaditi || 16 ||

saṃvitkacanamevāntaryathā svapne jagadbhramaḥ |
sargādau brahmaṇi tathā jagatkacanamātatam || 17 ||

tadeva spaṣṭamāha - saṃviditi || 17 ||

yadidaṃ dṛśyate kiṃcitsadaivātmani saṃsthitam |
nāstameti na codeti jagatkiṃcitkadācana || 18 ||

tathāca jagato brahmamātratvaṃ yatpratijñātaṃ tatsiddhamityāha - yadidamiti | 
ātmani paramārthasvabhāve || 18 ||

yathā dravatvaṃ salilaṃ spandanaṃ pavano yathā |
yathā prakāśa ābhāso brahmaiva trijagattathā || 19 ||

yathā puramivāste'ntarvideva ['ntaścideva iti pāṭhaḥ] 
svapnasaṃvidaḥ |
tathā jagadivābhāti svātmaiva paramātmani || 20 ||

svapnasaṃvidaḥ svapnadraṣṭurantargatā vit caitanyameva puramiva yathā āste || 20 ||

śrīrāma uvāca |

evaṃ cettatkathaṃ brahmansughanapratyayaṃ vada |
idaṃ dṛśyaviṣaṃ jātamasatsvapnānubhūtivat || 21 ||

jagatpratyayasya sughanatvena svapnasya ca kārtsyenānabhivyaktatayā pelavatvena 
vaiṣamyaṃ draṣṭṛdṛśyasaṃbandhasya ca 
svābhāvikatvenānivāryatvānmuktyasaṃbhavaṃ ca rāmaḥ śaṅkate - evaṃ 
cedityādinā | idaṃ dṛśyaviṣamevamuktarītyā 
svapnānubhūtivadasaccedākalpāntaṃ vyavahārāvisaṃvādārhaṃ sughanaṃ 
dṛḍhamiti pratyayo yasmiṃstathāvidhaṃ kathaṃ jātamityarthaḥ | 
svapnānubhūtimat iti pāṭhe'pi svadṛṣṭāntatayā 
svapnānubhūtimattatsadṛśamityevārthaḥ || 21 ||

sati dṛśya kila draṣṭā sati draṣṭari dṛśyatā |
ekasattve dvayorbandho muktirekakṣaye dvayoḥ || 22 ||

dṛaṣṭā durvāra iti śeṣaḥ | evamuttaravākyayorapi | dvayormadhye ekasya kṣaye hi 
muktiḥ syātsa eva durghaṭa iti bhāvaḥ || 22 ||

p. 156)

atyantāsaṃbhavo yāvadruddho dṛśyasya na kṣayaḥ |
tāvaddraṣṭari dṛśyatvaṃ na saṃbhavati mokṣadhīḥ || 23 ||

kuto durghaṭastatrāha - atyanteti | atyantaṃ mūlapariśeṣaṇāsaṃbhavo yasya | 
mūlāvidyābādhenātyantika ityarthaḥ | dṛśyatvamaparihāryamiti śeṣaḥ | ato 
mokṣadhīrna saṃbhavatītyarthaḥ || 23 ||

dṛśyaṃ cetsaṃbhavatyādau paścātkṣayamupālabhet |
taddṛśyasmaraṇānartharūpo bandho na śāmyati || 24 ||

māstvatyantāsaṃbhavabodhaḥ saṃbhūtasyaiva vidyayā kṣayo'stu tatrāha - 
dṛśyamiti | tattarhi smarṇamiva smaraṇaṃ saṃskārātmanā sthitasya 
punarudbhavaḥ sa evānarthaḥ || 24 ||

yatra kvacana saṃsthasya svādarśasyeva cidgateḥ |
pratibimbo lagatyeva sarvasmṛtimayo hyalam || 25 ||

dṛśyapradeśaparihāṇenaiva dṛśyāsaṃbhavopapattiśaṅkāyāstu 
parihārastvayaiva prāgukta ityāha - yatreti || 25 ||

ādāveva hi notpannaṃ dṛśyaṃ nāstyeva cetsvayam |
draṣṭurdṛśyasvabhāvatvāttatsaṃbhavati muktatā || 26 ||

yadyanutpannaṃ syāttadā draṣṭuścaitanyasya dṛśyasvabhāvatvānmuktatā 
saṃbhavet | natvanutpannamanubhūyate ato na draṣṭuḥ svabhāvanirmuktiriti bhāvaḥ 
|| 26 ||

tasmādasaṃbhavanmuktermama protsārya yuktibhiḥ |
atyantāsaṃbhavo yāvatkathayātmavidāṃ vara || 27 ||

tasmānmama asaṃbhavanmuktermuktyasaṃbhavasya śaṅkāmiti śeṣaḥ | 
yāvanniruḍhaḥ syāttavātkathaya || 27 ||

śrīvasiṣṭha uvāca |

asadeva sadā bhāti jagatsarvātmakaṃ yathā |
śṛṇvahaṃ kathayā rāma dīrghayā kathayāmi te || 28 ||

yacchaṅkitaṃ svapnavaiṣamyaṃ tasya vakṣyamāṇasṛṣṭyākhyāyikayā 
samādhānaṃ vasiṣṭhaḥ pratijānīte - asaditi | dīrghayā 
maṇḍapopākhyānādivistāritayā yadyapi sughanapratyayaṃ tathāpyasadeva 
sadātmanāvabhātītyaṃśe svapnasāmyamastyeva sughanapratyayatā tu 
cirānuvṛttyeti bhāvaḥ || 28 ||

vyavasāyakathāvakyairyāvattatrānuvarṇitam |
na viśrāmyati te tāvaddhṛdi pāṃsuryathā hṛde || 29 ||

vyavasāyaḥ pūrveṣāṃ vyavahārastatkathāvākyaiḥ || 29 ||

atyantābhāvamasyāstvaṃ jagatsargabhramasthiteḥ |
yuddhaikadhyānaniṣṭhātmā vyavahāraṃ kariṣyasi || 30 ||

tenaiva te dvitīyaśaṅkānirāsastattve viśrāntirlokavyavahāraśca setsyatītyāha ##-

bhāvābhāvagrahotsargasthūlasūkṣmacalācalāḥ |
dṛśastvāṃ vedhayiṣyanti na mahādrimivepavaḥ || 31 ||

prayojanādibhāve gṛhyanta iti grahāḥ prayojanābhāve nūtsṛjyanta ityutsargāḥ | 
sthūlasūkṣmādiviṣayeṣu calācalāstadanurūpā dṛśo vyavahāradṛṣṭayo na 
vedhayiṣyanti | rāgādyudbhavena na pīḍayiṣyantītyarthaḥ | prāgvyākhyāto vārtho 
grāhyaḥ || 31 ||

sa eṣo'styeka evātmā na dvitīyāsti kalpanā |
jagadatra yathotpannaṃ tatte vakṣyāmi rāghava || 32 ||

atra dvitīyakalpanārahite'pyātmani || 32 ||

tasmādimāni sakalāni vijṛmbhitāni 
so'pīdamaṅga sakalāsakalaṃ mahātmā |
rūpāvalokanamanomananaprakārā 
kārāspadaṃ svayamudeti vilīyate ca || 33 ||

he aṅga imāni jaganti tasmādātmanaḥ sakāśādvijṛmbhitāni āvirbhūtāni | kiṃ 
taṭastheśvarādiva bhedena netyāha - sa iti | sa mahātmāpi sakalāsakalaṃ 
samaṣṭivyaṣṭirūpaṃ idaṃ bahirindriyairdṛśyamānaṃ 
rūpāvalokanaprakārāspadamantastu mano mananaprakārākārāspadaṃ bhūtvā 
svayamevodeti vilīyate ca | udayavilayabhāvena bhrāntyā vibhāvyata ityarthaḥ || 33 ||

ityārṣe śrīvāsiṣṭhamahārāmāyaṇe vālmīkīye utpattiprakaraṇe 
paramārthavarṇanaṃ nāmaikādaśaḥ sargaḥ || 11 ||

iti śrīvāsiṣṭhamahārāmāyaṇa utpattiprakaraṇe 
paramārthavarṇanaṃnāmaikādaśaḥ sargaḥ || 11 ||

dvādaśaḥ sargaḥ 12 

śrīvasiṣṭha uvāca |

etasmātparamācchāntātpadātparamapāvanāt |
yathedamutthitaṃ viśvaṃ tacchṛṇūttamayā dhiyā || 1 ||

atyantāsaṃbhavaṃ vaktumapavādena kṛtsnaśaḥ |
sargastadanurūpo'sminnadhyāropaḥ prapaśyate || 1 ||

pratijñātārtha vaktumupakramamāṇaḥ śrīvasiṣṭha uvāca - etasmāditi || 1 ||

suṣuptaṃ svapnavadbhāti bhāti brahmaiva sargavat |
sarvātmakaṃ ca tatsthānaṃ tatra tāvatkramaṃ śṛṇu || 2 ||

yathā pratipuruṣaṃ suṣuptātmarūpameva svapnavadvivartate tathā brahmāpīti 
dṛṣṭānusāriṇīyaṃ kalpanetyarthaḥ | tatraikapuruṣavāsanāmātrakāryatvātsvapno 
na sughanapratyayaḥ sarvavāsanākāryatvācca prapañcaḥ sughanapratyaya iti 
pūrvaśaṅkāparihāramabhipretyāha - sarvātmakaṃ ceti | sarvātmakatvaṃ ca 
ātmā vā idameka evāgra āsīt iti śrutau sarvavācīdaṃpadasāmānādhikaraṇyāt | 
tatsthānaṃ sarvasuṣuptasamaṣṭipralayāvasthaṃ brahma || 2 ||

tasyānantaprakāśātmarūpasyānantacinmaṇeḥ |
sattāmātrātmakaṃ viśvaṃ yadajasraṃ svabhāvataḥ || 3 ||

yadyasmātkāraṇādviśvaṃ cinmaṇe sattāmātramātmā paramārtharūpaṃ yasya 
tathāvidhaṃ tattasmācetyatāmiva gacchatītyuttareṇa saṃbandhaḥ || 3 ||

p. 157)

tadātmani svayaṃ kiṃciccetyatāmiva gacchati |
agṛhītātmakaṃ saṃvidahaṃmarśanapūrvakam || 4 ||

tasya prathamaṃ sa īkṣata lokānna sṛjā iti śrutisiddhamīkṣaṇabhāvaṃ darśayati 
- tadityāditribhiḥ | saṃvidā 
ahaṃmarśanapūrvakamagṛhītātmakamahaṃkārādhyāsaṃ vineti yāvat | 
ākāśādaṇu śuddhaṃ ca yadbodhanaṃ tatsarvasminsṛjyaviṣaye 
bhāvināmarūpānusaṃdhānaiḥ kiṃciduhitāni rūpakāṇi yasmiṃstathā vidhaṃ 
saccetyatāmiva gacchatītyanvayaḥ || 4 ||

bhāvināmārthakalanaiḥ kiṃcidūhitarūpakam |
ākāśādaṇu śuddhaṃ ca sarvasminbhāti bodhanam || 5 ||

tataḥ sā paramā sattā sacetaścetanonmukhī |
cinnāmayogyā bhavati kiṃcillabhyatayā tathā || 6 ||

tasyekṣaṇavṛttitadviṣayopādhibhyāmīśvarajīvabhāvo darśayati - tata iti | 
ceta-īkṣaṇātmikā vṛttistatsahitā cetanā tadabhivyaktacetanyaṃ tadunmukhī 
tatpradhānā satī cetayatīti citsarvajñeśvarastannāmayogyetyarthaḥ | 
vākpravṛttiviṣayadharmavattvena vāgvyavahāralabhyatayā || 6 ||

ghanasaṃvedanā paścādbhāvijīvādināmikā |
saṃbhavatyāttakalanā yadojjhati paraṃ padam || 7 ||

cirānuvṛttyā ghanā dṛḍhībhūtā īkṣaṇasaṃvedanā yasyāstathāvidhā satī 
bhātā gṛhītā kalanā 
tadviṣayasūkṣmaprapañcātmabhāvalakṣaṇaparicchedakalanā yathā ata eva paraṃ 
padamaparicchinnabhūmātmabhāvaṃ [sadaiva kāla iti pāṭhaḥ] 
vismaraṇenojjhati tadā bhāviprāṇadhāraṇopādhikajīvahiraṇyagarbhādināmikā 
saṃbhavatītyarthaḥ || 7 ||

sattaiva bhāvanāmātrasārā saṃsaraṇonmukhī |
tadā vastusvabhāvena tvanuttiṣṭhati tābhimām || 8 ||

tathā bhāve'pi na brahmasattāyā svarūpakṣatirityāha - satteti | tadā 
brahmasattaiva bhāvanāmātrasārā saṃsaraṇonmukhī bhavati na 
vikārādikriyāsāretyarthaḥ | tatkutastatrāha - vastusvabhāveneti | kathaṃ tarhi 
jīvabhāvastatrāhamanviti | tāmimāṃsattamevānusṛtya rajau sarpa iva jīvabhāva 
uttiṣṭhatītyarthaḥ || 8 ||

samanantaramevāsyāḥ [bhedasyāḥ iti pāṭhaḥ] svasattodeti śūnyatā |
śabdādiguṇabījaṃ sā bhaviṣyadabhidhārthadā || 9 ||

idānīṃ mahābhūtasarga vivakṣuḥ prathamamākāśasargamāha - 
samanantaramiti | asyā jīvasattāyāḥ samanantarameva svasattā 
itarabhūtāvakāśadatvācchaūnyatāprāyā udeti | sūryādisargottaraṃ 
bhaviṣyantīnāmākāśādyabhidhānāmāsamanprapadyate prakāśata ityādyaryadā || 
9 ||

ahaṃtodeti tadanu saha [bhūtāyathārtha(?) iti pāṭhaḥ] 
vai kālasattayā |
bhaviṣyadabhidhārthena bījaṃ mukhyajagatsthiteḥ || 10 ||

tatra prāguktajīvasyāddaṃtābhimānaṃ tadāprabhṛti dviparārthaparimitatadāyuḥ 
kā * * ptiṃ cāha - ahaṃteti | bhaviṣyadityādi pūrvavat || 10 ||

tasyāḥ śakteḥ parāyāstu svasaṃvedanamātrakam |
etajjālamasadrūpaṃ sadiṣodeti visphurat || 11 ||

iyamākāśārdakārakānsṛṣṭirna hiraṇyagarbhādeva kiṃtu 
tadveṣopahitaparamātmasattāyā eva tasyā eva sarvakāraṇatvādityāha - tasyā 
iti | śaktiśabdemātra paravṛttebodhyate | tasyā avikṛtātadyotanāya 
svasaṃvedanamātrakamiti || 11 ||

evaṃprāyātmikā saṃvidbījaṃ saṃkalpaśākhinaḥ |
bhavatyahaṃkārakaṇastataḥ spandatayā marut || 12 ||

evaṃprāthātmikā vivadahaṃkāreṇa vikārabhāva(?) ātmā svarūpaṃ 
yasyāstathāvidhā sa.vidviyatkāryagocarasaṃkalpavṛkṣasya bījamityarthaḥ | ata eva 
tasyāhaṃkārasya kaṇa ekadeśa iva pari * *##?
āvirbhavatītyarthaḥ || 12 ||

cidahaṃ tāvatī vyomaśabdatanmātrabhāvanāt |
svato ghanībhūya śanaiḥ svatanmātraṃ bhavatyalam || 13 ||

tasyā eva viyadahantopahitaparasattāyāḥ sarva * *? bījabhūtaśabdatā 
ākāśabhāvādatisūkṣmā* *?ddhanībhūya svatanmātraṃ 
śabdatanmātraṃ bhavatītyarthaḥ | yadyapi sāṃkhyadarśanapurāṇādiṣu tanmātrato 
bhūtotpattiḥ prasiddhā(?) tathā ātmana ākāśaḥ saṃbhūtaḥ 
tattejobhyujata ityādiśrutiṣu viyadādīnāṃ sākṣāddra * *? 
dānakatvaśravaṇāt tadyathā dundubherdagdhamānasya ityādau śabdasāmānyasya 
tadviśeṣobhāvānatvaśravaṇācākāśādeva śabdasāmānyākatānmātrotpatti 

bhāvināmārtharūpaṃ tadbījaṃ śabdoghaśākhinaḥ |
padavākyapramāṇākhyaṃ vedavṛndaṃ vikāsitam || 14 ||

śabdatanmātrasya vedādisarva * *? viśeṣopādānātvamāha - 
bhāvīti || 14 ||

tasmādudepyatyakhilā jagacchrīḥ paramātmanaḥ |
śabdaughanirmitārthaughapariṇāmavisāriṇaḥ || 15 ||

tasmādvedabhāvā * *? paramātmano jaga * * * * 
prajāpatirdevānaṣrjata a * *? miti manuṣyāvindava iti ptṛn 
ityādiśruterityarthaḥ || 15 ||

cidevaṃparivārā sā jīvaśabdena kathyate |
bhāviśabdārthajālena bījaṃ rupopaśākhinaḥ || 16 ||

yaduktaṃ bhāvijīvādināmiveti tadvā * *? ttaṃ tasyaiva prā * 
pāṭhaḥ] yasyaḥ sā | tasyāḥ sarvamūrtryākārahetutāmāha - bījamiti | 
rūpamatra mūrddhākārā || 16 ||

caturdaśavidhaṃ bhūtajālamāvalitāntaram |
jagajjaṭaragartaughaṃ prasaraṣyati vai tataḥ || 17 ||

tasya * *? prāṇabhāvenādhyā * * * *? 
kriyāhetutvamāha - caturdaśeti | caturdaśabhuvanabhedācaturdaśavidhaṃ 
prāṇijātaṃ tata * *? prāṇavāyornimittātvena * * * 
gartoyaṃ prasariṣyati paṃcariṣyati || 17 ||

asaṃprāptāmivācārā cijjavātprasphuradvapuḥ |
sā caiva sparśatanmātraṃ bhāvanādbhavati kṣaṇāt || 18 ||

tasyeva * * *?bhimānopahitacaitanyasya 
sarvasparśaviśeṣopādānasparśatanmātrabhāvamāvahapravahādyekonapañcāśa
tpavanaskandhavibhāgena sarvapadārthakriyāspandanimittatvaṃ cāha - 
asaṃprāpteti dvābhyām | prāgasaṃprāptābhidhācārāpi 
vāyubhāvābhimānajavātprasphuradvapuḥ || 18 ||

p. 158)

pavanaskandhavistāraṃ bījaṃ sparśaughaśākhinaḥ |
sarvabhūtakriyāspandastasmātsaṃprasariṣyati || 19 ||

tatraiva cidvilāsena prakāśo'nubhavādbhavet |
tejastanmātrakaṃ tattu bhaviṣyadabhidhārthakam || 20 ||

tatastejasa utpattimāha - tatreti | cidvilāsaḥ prakāśātmakatvabhāvanā | śeṣaṃ 
pūrvavat | tejastanmātrakaṃ rūpatanmātrakam || 20 ||

tatsūryāgnivijṛmbhādibījamālokaśākhinaḥ |
tasmādrūpavibhedena saṃsāraḥ prasariṣyati || 21 ||

tattejaḥ | vijṛmbheva kṣaṇavyādānā vidyut | ādipadāccandranakṣatrādi || 21 ||

bhāvayaṃstanutāmeva rasaskandha ivāmbhasaḥ |
svadanaṃ tasya saṅghasya rasatanmātramucyate || 22 ||

tato jalotpattimāha - bhāvayanniti | sa tejobhūta ātmā ambhaso rasaskandha 
ivāhamasmīti tanutāṃ taccharīratāṃ paricchinnatāṃ vā bhāvayan 
saṃstadbhāvamāpadyata iti śeṣaḥ | tasya jalātmakasya saṅghasya mūrtadravyasya 
jihvayā āsvādane madhuramidamiti yatsvadanaṃ 
tadrasaviśeṣopādānasāmānyarūpatvādrasatanmātramucyata ityarthaḥ || 22 ||

bhāvivārivilāsātmā tadbījaṃ rasaśākhinaḥ |
anyonyasvadane tasmātsaṃsāraḥ prasariṣyati || 23 ||

tasyaiva rasasyendriyaviṣayabhāvenānyonyasvadane tadviṣayarāgādyudbhavena 
punaḥpunarviṣayārjanapravṛttyātmā saṃsāraḥ prasariṣyatītyarthaḥ | evaṃ 
pūrvatrāpi || 23 ||

bhaviṣyadrūpasaṃkalpanāmāsau kalpanātmakaḥ |
saṃkalpātmaguṇairgandhatanmātratvaṃ prapaśyati || 24 ||

tataḥ pṛthivīsargamāha - bhaviṣyaditi | asau jalabhāvāpannaḥ paramātmā 
pṛthivyevāhamiti saṃkalpanātmakaḥ san bhaviṣyadrūpasaṃkalpanāmā 
[bhaviṣyatadrūpa iti pāṭhaḥ] bhūtvā gandhasaṃkalpātmaguṇaiḥ svasya 
gandhatanmātratvaṃ prapaśyatītyarthaḥ || 24 ||

bhāvibhūgolakatvena bījamākṛtiśākhinaḥ |
sarvādhārātmanastasmātsaṃsāraḥ prasariṣyati || 25 ||

tasyopayogamāha - bhāvīti | bhūgolakatvena brahmāṇḍagolakatvena 
jyotiṣaprasiddhabhūgolakatvena vā | ākṛtirmanuṣyādyākāraḥ || 25 ||

citā vibhāvyamānāni tanmātrāṇi parasparam |
svayaṃ pariṇatānyantarambunīva nirantaram || 26 ||

evamutpannānāṃ bhūtānāṃ miśraṇena brahmāṇḍākārapariṇatimāha - 
citeti | pūrvoktabhūtāhaṃbhāvāpannayā citā brahmāṇḍākāreṇa 
vibhāvyamānāni antardaśaguṇottarasvāvaraṇāntarambuni budbudānīva 
brahmāṇḍātmanā pariṇatānītyarthaḥ || 26 ||

tathaitāni vimiśrāṇi viviktāni punaryathā |
na śuddhānyupalabhyante sarvanāśāntameva hi || 27 ||

kiyatkālaṃ teṣāṃ vimiśrabhāvenāvasthānaṃ tadāha - tatheti | etāni bhūtāni 
tathā vimiśrāṇi yathā punaḥ sarvanāśaparyantaṃ na viviktāni 
śuddhānyupalabhyante || 27 ||

saṃvittimātrarūpāṇi sthitāni gaganodare |
bhavanti vaṭajālāni yathā bījakaṇāntare || 28 ||

brahmasattayā prāk sattāmeva sthūlātmanāvirbhāva iti sadṛṣṭāntamāha - 
saṃvittīti | gaganamatrāvyākṛtākāśaḥ || 28 ||

prasavaṃ paripaśyanti śataśākhaṃ sphuranti ca |
paramāṇvantare bhānti kṣaṇātkalpībhavanti ca || 29 ||

nanu sūkṣmatamatvādanavakāśeṣu tanmātreṣu sthūlāvasthitirviruddhā tatrāha ##-
māyikaprasavādidarśanamātraṃ tacca paramāṇvādyantare'pi saṃbhavati | svapne 
sūkṣmatamanāḍīcchidreṣvapi viśālatamajagaddarśanāditi bhāvaḥ || 29 ||

vivartameva dhāvanti nirvivartāni santi ca |
cidvedhitāni sarvāṇi kṣaṇātpiṇḍībhavanti ca || 30 ||

teṣāṃ sthūlabhāve'pi na svarūpasaukṣmyāpāyo vivartasyāvikārakatvādityāha ##-
ata eva na vilamba ityāha - kṣaṇāditi | pariṇāmapakṣe hi kūśmāṇodpacaya iva 
vilambaḥ syāt || 30 ||

tanmātragaṇametatsyātsā saṃkalpātmikā citiḥ |
vedanātrasareṇvābhamanākāraiva paśyati || 31 ||

uktārthasmāraṇenopasaṃharati - tanmātreti | etaduktaprakāram | chāndasi 
klībatā || 31 ||

bījaṃ jagatsu nanu pañcakamātrameva 
bījaṃ parāvyavahitasthitiśaktirādyā |
bījaṃ tadeva bhavatīti sadānubhūtaṃ 
cinmātramevamajamādyamato jagacchrīḥ || 32 ||

itthaṃ ca yaduktaṃ brahmaiva jagadākāraṃ bhavatīti tatsiddhamityāha - bījamiti 
| jagatastanmātrapañcakaṃ bījaṃ kāraṇaṃ tasya ca bījaṃ pareṇa paramātmanā 
avyavahitā sākṣātsaṃbadhā jagatsthitiheturmāyāśaktireva | itthāṃca 
tatparamātmatattvameva māyāśaktyā bījaṃ bhavanmāyāpagame tadeva bhavatīti 
pratijñātārthasiddhirityarthaḥ || 32 ||

ityārṣe śrīvāsiṣṭhamahārāmāyaṇe vālmīkīye utpattiprakaraṇe 
jagadutpattivarṇanaṃ nāma dvādaśaḥ sargaḥ || 12 ||

iti śrīvāsiṣṭhamahārāmāyaṇatātparyaprakāśe utpattiprakaraṇe 
jagadutpattivarṇanaṃ nāma dvādaśaḥ sargaḥ || 12 ||

p. 159)

trayodaśaḥ sargaḥ

śrīvasiṣṭha uvāca |

parame brahmaṇi sphāre same rāma samasthite |
anutpannanabhastejastamaḥsattā cidātmani || 1 ||

sargoktyā prāgjagadbhāvo varṇito brahmaṇo'nṛtaḥ |
jīvabhāvo'dhunā tasya dehādyāptiśca varṇyate ||

pralaye suṣuptāviva vilayena māyāśabalabrahmabhāvaṃ prāptānāṃ 
jīvopādhīnāṃ punarāvirbhāvakramaṃ sahetukaṃ śrīvasiṣṭha uvāca - parama 
ityādipañcabhiḥ | vikārakṛtavaiṣamyaśūnyamāyāśabalatvātsame'same 
cādhiṣṭhāne sthite anutpannānāṃ nabhastejastama ādīnāṃ yā kāraṇātmanā sattā 
tadrūpe cidātmani || 1 ||

pūrvaṃ cetyatvakalanaṃ sataścetyāṃśacetanāt |
udeti cittakalanaṃ citiśaktitvacetanāt || 2 ||

citaścetayitṛbhāvalakṣaṇajīvatvasya viṣayakaraṇasiddhipūrvakatvāttadadhyāsaṃ 
prathamaṃ darśayati - pūrvamiti | kalanaṃ kalpanam | tatra hetuḥ 
sadvastunastatprathā svabhāvataiva | evamuttaratrāpi | yadevādhyasyate 
tatprathāsvabhāvatāyāściti pūrvasiddhatvātsarvatra nimittatā || 2 ||

tato jīvatvakalanaṃ cetyasaṃyogacetanāt |
tato'sya [tato'haṃbhāvakalanaṃ iti pāṭhaḥ] māyākalanaṃ 
cetyaikaparatāvaśāt || 3 ||

māyātrāhaṃbhāvaḥ | ahaṃbhāvakalanam iti pāṭhe tu spaṣṭam | sā hi 
jīvabhāvasya nirūḍhāvasthā ekaparatā tāvanmātro'hamityabhimānaḥ || 3 ||

tato buddhitvakalanamahantāpariṇāmataḥ |
etadeva manastādiśabdatanmātrakādimat || 4 ||

pariṇāmata upacayataḥ | itthaṃ dharmasiddhau śabdādiviṣayamātrāṇāṃ 
vāsanātmanā svāntargatānāṃ svapna iva mananāttadghaṭitaṃ manorūpametadeva 
saṃpadyata ityarthaḥ || 4 ||

ucchūnādanyatanmātrabhāvanādbhūtarūpiṇaḥ [bhāvanodbhūta iti 
pāṭhaḥ] |
ayamitthaṃ mahāgulmo jagadādirvilokyate || 5 ||

tasya sthūladehabhāvāpattimāha - ucchūnāditi | vāsanātmanāṃ 
śabdatanmātrāṇāmanyaiḥ 
sparśāditanmātrairbhāvanānmelanātpañcīkṛtabhāvenocchūnādādhyātmikama
hābhūtarūpiṇaḥ | sthūladehabhāvāpannānmanasa iti yāvat || 5 ||

jhaṭityevaṃ krameṇeti svapne puramivākṛtam |
mahākāśamahāṭavyāmudbhūyodbhūya naśyati || 6 ||

uktamupasaṃharati - jhaṭitītyādinā | akṛtamanicchāsaṃpannam || 6 ||

jagatkarañjakuñjānāṃ bījametadvāpajam |
nāpekṣate kiṃcidapi kṣitivāryanalādikam || 7 ||

etaccidātmakaṃ paścātkilorvyādi kariṣyati |
svaṃ svapnavitpuramiva cinmātrāmakameva yat || 8 ||

paścāduttarakāle | svapnavitsvapnadraṣṭā | svaṃ svānubhūyamānam | vastutastu 
tadasaṅgamevetyāha - cinmātrātmakameveti | yaccinmātrātmakaṃ tat 
yatratatrasthamapi jagadādyaṅkuraṃ muñcatyevetyuttareṇānvayaḥ || 8 ||

jagadādyaṅkuraṃ yatra tatrasthamapi muñcati |
jagataḥ pañcakaṃ bījaṃ pañcakasya cidavyayā || 9 ||

pañcakaṃ tanmātrāṇām || 9 ||

yadbījaṃ tatphalaṃ viddhi tasmādbrahmamayaṃ jagat |
evameṣa mahākāśe sargādau pañcako gaṇaḥ || 10 ||

evamityādeḥ sarvasyottarānvayaḥ || 10 ||

cicchaktyā svāṅgabhūtātmā kalpitosti na vāstavaḥ |
anenocchūnatāmetya yadapīdaṃ vitanyate || 11 ||

cicchaktyā cetyaprathanaśaktyā svāṅgabhūtātmā svaśarīramiva 
saṃpannasvarūpaḥ | anena pañcakagaṇena | idaṃ sthūlam || 11 ||

tadapyākāśarūpātmakalpanātmani sanmayam |
kvacinna nāma tatsiddhaṃ yadasiddhena sādhyate || 12 ||

ākāśarūpamiva svakalpanādhiṣṭhānātmani sthitatvātsanmayaṃ na svata ityarthaḥ | 
tadevopapādayati - kvaciditi || 12 ||

svarūpaṃ yadvikalpātma kathaṃ tatsatyatāmiyāt |
atha cetpañcakaṃ brahma brahmātmakatayā dhiyā || 13 ||

nanu pañcakagaṇasya brahmaṇyadhyastasyāstu brahmamātratā tatkāryasya tu sā 
kathaṃ tatrāha - atheti || 13 ||

tatpañcakaṃ viddhi prauḍho brahmaiva trijagatkramaḥ |
yathā sphurati sargādāveṣa pañcakasaṃbhavaḥ || 14 ||

tatpañcakaṃ tatkāryasthūlabhūtapañcakamapi cidbrahmaiva | hīti 
kāraṇakāryayorekatvaprasiddherhetorityarthaḥ | tathāca prauḍho rūḍhajagatkramo 
brahmaiveti siddhamityarthaḥ | kathaṃ tarhyabhinne 
kāryakāraṇatvavyavahārastatrāha [kāryeti padaṃ kvacinna labhyate] - 
yatheti || 14 ||

tathaivādyeha bhūtatve yāti kāraṇatāṃ svayam |
evaṃ na jāyate kiṃcijjagajjātaṃ [jātaṃ tu iti pāṭhaḥ] na lakṣyate || 
15 ||

bhūtatve paurvakālikatve | svayaṃ auttarakālikaṃ svaṃ pratyeveti śeṣaḥ | 
upasaṃharati - evamiti || 15 ||

svapnasaṃkalpapuravadasatsadanubhūyate |
brahmākāśaparākāśe jīvākāśatvamātmani || 16 ||

tadupādhikajīvabhāvo'pyasanneveti darśayannasataḥ sattvānubhāvasaṃbhāvanāṃ 
dṛṣṭāntenāpanudati - svapneti | brahmākāśarūpe parākāśe 
paramaprakāśe ātmani jīvākāśatvaṃ asatsadivānubhūyate || 16 ||

iti cityavadātātmā pṛthvyādīnāmasaṃbhavāt |
ityeṣa jīvaḥ kathito vyomni khātmā ivoditaḥ || 17 ||

avadātātmā prapaśyatītyadhyāhṛtyānvayaḥ | vastutaḥ pṛthvyādīnāṃ 
paricchedopādhīnāmasaṃbhavādvyomni 
gandharvanagaragṛhaghaṭādiparicchinnaḥ khādeva kalpanayā uditaḥ | 
khātmaivaiṣa jīvaḥ kathita ityarthaḥ || 17 ||

p. 160)

jīvākāśastvimaṃ dehaṃ yathā vindati tacchṛṇu |
jīvākāśaḥ svamevāsau tasmiṃstu parameśvare || 18 ||

evaṃ sāmānyābhimānena brahmaṇaḥ samaṣṭijīvabhāvamuktvā 
viśeṣābhimānena vyaṣṭatadbhāvena sthūladehāntatādātmyāropakramaṃ 
prapañcayitumārabhate - jīvākāśa ityādinā | tatrādau bhāvanayaiva 
samaṣṭyupādhervyaṣṭyantaḥkaraṇāṅkurārambhaṃ darśayati - jīvākāśa 
ityādinā tasminparameśvare kalpitaḥ samaṣṭijīvākāśo vistṛtamapi svaṃ 
aṇuralpataraḥ sphuliṅgavattejaḥkaṇo'smīti cintayā tathaivātmānaṃ 
cetatyanubhavatītyuttareṇānvayaḥ | etadevābhiṃpretyāha śrutiḥ yathā'gneḥ 
kṣudrā visphuliṅgā vyuccarantyevamevāsmādātmanaḥ sarva eta ātmāno 
vyuccaranti iti || 18 ||

aṇutejaḥkaṇo'smīti svayaṃ cetati cintayā |
yattadevocchūnamiva [ucchūnyabhāvaṃ iti pāṭhaḥ] 
bhāvayatyātmanāmbare || 19 ||

tasyābhāvanopacayādupacayamāha - yadityādinā | yañcetati 
tadevocchūnamiva bhāvayati || 19 ||

asadeva sadākāraṃ saṃkalpenduryathā na san |
tameva bhāvayan draṣṭṛdṛśyarūpatayā sthitaḥ || 20 ||

yadbhāvayati tatsaṃkalpenduryathā na san tathā asadevetyarthaḥ | 
tadbhāvanaphalamāha - tameveti || 20 ||

eka eva dvitāmeti svapne svamṛtibodhavat |
kiṃcitsthaulyamivādatte tatastārakatāṃ vian || 21 ||

draṣṭṛdṛśyabhāvasaṃvalane tasyopacayaṃ darśayati - kiṃciditi | 
aṇutejaḥkaṇabhāvamapahāya tārakāsādṛśyaṃ vidan kiṃcitsthaulyamādatta iva 
| ayamevāsya bhūtamātrāsaṃvalitaliṅgātmabhāvaḥ || 21 ||

yathābhāvitamātrārthabhāvitādviśvarūpataḥ [bhāvitvādyatsvarūpataḥ 
iti pāṭhaḥ] |
sa eva svātmā satato'pyayaṃ sohamiti svayam || 22 ||

ayaṃ jīvastatastādṛśavedanātsatārakākāra eva svātmā āsa babhūva | tatra 
hetudvayamāha - yathābhāviteti so'hamiti tadbhāvābhinayaḥ || 22 ||

cittātpratyayamādhatte svapne svāmiva pānthatām |
tārakākāramākāraṃ bhāvidehābhidhaṃ tathā || 23 ||

ayaṃ liṅgadehapratyayo bhāvisthūladehapratyayaśca cittakalpanāvaśādevetyāha 
- cittāditi | tārakākāraṃ prāguktaliṅgākāram || 23 ||

bhāvayatyeti [bhāvayanyāti iti pāṭhaḥ] tadbhāvaṃ cittaṃ 
cetyārthatāmiva |
parityajyaiva tadbāhyaṃ tatastārakakoṭare || 24 ||

tatra dṛṣṭāntaścittaṃ cetyārthatāṃ viṣayākāratāmiveti | vastunaḥ 
sarvopādhivātyasyāpi mohāttadbhāvaparityāgenopādhyantarbhānaṃ 
sadṛṣṭāntamupapādayaṃstasya svapnādivāsanāmayasaṃsāramāha - 
parityajyaivetyādinā | tārakakoṭare upādhyantaḥkalpitākāśe || 24 ||

antarbhāti bahiṣṭho'pi parvato mukure yathā |
kūpasaṃstho yathā dehaḥ samudgakagataṃ vacaḥ || 25 ||

yathā sarvatra vyavahārasamartho dehaḥ kūpasaṃsthastanmātravyavahārī bhāti | 
yathā vā pūrācchravaṇayogyamapyākrośādivacaḥ samudgakagataḥ 
saṃpuṭakāvaruddhamabahiḥprasāri || 25 ||

svapnasaṃkalpayoḥ saṃvidvettyetajjivako'ṇuke [vettyevaṃ jīvaka iti 
pāṭhaḥ] |
svarūpatārakāntastho jīvo'yaṃ cetati svayam || 26 ||

yathā vā svapnasaṃkalpayoḥ saṃviddehāntareva svapnādi paśyati tathā aṇuke 
prāguktasphuliṅgasadṛśopādhau svarūpatayā kalpitatārakāntastho 
vāsanāmayadehādivyavahāraṃ cetatītyarthaḥ | cittaṃ cetyārthatāmiveti 
dṛṣṭāntapakṣe'pi parityajyetyādisārdhaślokadvayameva yojyam | 
svapnasaṃkalpayorbahiṣṭho'pi viṣayastadbāhyarūpaṃ parityajyaiva antarbhāti yathā 
kūpajalapratibimbito deho yathā vā guhādisaṃpuṭagataṃ pratidhvanivacastathā 
jīvaka etadvāsanāmayaṃ vedyaṃ vetti | śiṣṭaṃ prāgvat || 26 ||

tadetadbuddhicittādijñānasattādirūpakam |
jīvākāśaḥ [jīvākāśastatastatreti pāṭhaḥ] svatastatra 
tārakākāśakośagam || 27 ||

tadetadvāsanāmayadehādivyavahāradṛśā niṣkarṣe 
buddhicittādipariṇāmatvāttattadrūpakaṃ paramārthadṛśā vimarśe tu 
jñānasattānandarūpakameva | tattatsthūladehabhāvanayā tadbhāvāpannasya 
cakṣurādikalpanayā jāgradvyavahārasaṃsāraṃ prapañcayati - jīvākāśa 
ityādinā || 27 ||

prekṣe'hamiti bhāvena draṣṭuṃ prasaratīva khe |
tato randhradvayenaiva bhāvibāhyābhidhaṃ punaḥ || 28 ||

yena paśyati tannetrayugaṃ nāmnā bhaviṣyati |
yena spṛśati sā vai tvagyacchṛṇoti śrutistu sā || 29 ||

yena jighrati tadghrāṇaṃ sa svamātmani paśyati |
tattasya svadanaṃ paścādrasanā collasiṣyati || 30 ||

svadanaṃ rasanendriyam || 30 ||

spandate yatsa tadbāyuśceṣṭā karmendriyavrajam |
rūpālokamanaskārajātamityapi bhāvayat || 31 ||

yatspandate tadvāyuḥ prāṇādivṛttiḥ || 31 ||

ātivāhikadehātmā tiṣṭhatyambaramambare |
evamucchūnatāṃ tasminbhāvayaṃstejasaḥ [bhāvavattejasaḥ iti 
pāṭhaḥ] kaṇe || 32 ||

bhāvayat adhyasyat āste brahma || 32 ||

asatyāṃ satyasaṃkāśāṃ brahmāste jīvaśabdavat |
itthaṃ sa jīvaśabdārthaḥ kalanākulatāṃ gataḥ || 33 ||

ātivāhikadehātmā cittadehāmbarākṛtiḥ |
svakalpanānta ākāramaṇḍaṃ saṃsthaṃ prapaśyati || 34 ||

cittadehāmbarameva sthaulyena sthūladehākṛtiryasya | 
sphuliṅgākārādibāhyaviṣayāntasvakalpanākāraṃ brahma tadante saṃsthaṃ 
āvaraṇādisaṃsthāyuktamaṇḍaṃ brahmāṇḍaṃ prapaśyatītyarthaḥ || 34 ||

kaścijjalagataṃ vetti kaścitsamrāṭsvarūpiṇam |
bhāvibrahmāṇḍakalanāṃ paśyatyanubhavatyapi || 35 ||

tasyaiva jalāntargatabrahmāṇḍaśarīrāhaṃbhāvavedanaṃ 
tadantaścaturmukhaśarīrāhaṃbhāvavedanaṃ ceti dvaividhyamāha - kaściditi || 
35 ||

p. 161)

ātmagarbhagṛhaṃ cittādyathāsaṃkalpamātmanaḥ |
deśakālakriyādravyakalpanāvedanaṃ sa tat || 36 ||

ātmana ātmatvenābhimatāccittādeva nimittādyathāsaṃkalpamātmano 
garbhagṛhavāsanimittatvādgarbhagṛhaṃ deśādikalpanāvedanaṃ 
bhāvayannāmādinirmāteśvara eva tattacchabdaistāṃstānarthānātmānaṃ ca 
badnātītyuttareṇānvayaḥ || 36 ||

bhāvayañchabdanirmātā śabdairbadhnāti kalpitaiḥ |
ātivāhikadeho'sāvityasatyajagadbhrame || 37 ||

asatya eva kacati svapne khoḍḍayanaṃ yathā |
ityanutpanna evāsau svayaṃbhuḥ svayamutthitaḥ || 38 ||

upapāditāyā utpattyākhyāyikāyāḥ prastutopayogamāha - ityanutpanna iti || 38 
||

ātivāhikadehātmā prabhurādyaḥ prajāpatiḥ |
etasminnapi saṃpanne brahmāṇḍākāriṇi bhrame || 39 ||

na kiṃcidapi saṃpannaṃ na ca jātaṃ na dṛśyate |
tadbrahmākāśamākāśameva sthitamanantakam || 40 ||

saṃkalpanagarākārametatsadapi naiva sat |
anirmitamarāgaṃ ca etadvai [etat khe citraṃ iti pāṭhaḥ] 
citramutthitam || 41 ||

arāgaṃ raṅgadravyaśūnyam || 41 ||

akṛtaṃ cānubhūtaṃ ca na satyaṃ satyavatsthitam |
mahākalpe vimuktatvādbrahmādīnāmasaṃśayam || 42 ||

bāhyasāmagryā anirmitamāntaraprayatnena tvakṛtamiti bhedaḥ | nanu 
tarhyadṛṣṭasaṃskārādisāmagrījanyameva jagatkiṃ na syāttatrāha - 
mahākalpe iti | ayaṃ bhāvaḥ | brahmaṇā saha te sarve saṃprāpte pratisaṃcare | 
parasyānte kṛtātmānaḥ praviśanti paraṃ padam || 
yāvadadhikāramavasthitirādhikārikāṇām ityādismṛtisūtropadarśitanyāyena 
mahākalpānte prāktanānāṃ brahmādīnāṃ muktatvāvadhāraṇānna 
tadīyādṛṣṭasaṃskāreṇāgrimajagannirmāṇam | yastūpāsakaḥ kalpādau 
hiraṇyagarbhādipadaṃ labhate na tena kadāpi prāgvicitraṃ jagat 
sṛṣṭamityanubhavābhāve tatsaṃskārāsaṃbhavājjagato na saṃkārajatvamiti 
svapnendrajālavadakasmādevāvidyayaivodbhūtatvānmithyātvameveti || 42 ||

smṛtirna prāktanī kācitkāraṇaṃ vā svayaṃbhuvaḥ |
tena yādṛksvayaṃbhūḥ syāttādṛktajjamidaṃ smṛtam || 43 ||

anādyanubhavastvitthaṃ yo'trāsti [yo'vāstyavanikādike iti pāṭhaḥ] 
vanikādike |
svapnānubhūtaṃ pṛthvyādi prabodhe yādṛśaṃ bhavet || 44 ||

nanu tarhyanādisākṣyanubhavādeva tatsaṃskāro'stu tajjaśca prapañco'stu tatrāha 
- anādīti | avanikādike pṛthvyādisargaviṣaye | yādṛśaṃ tādṛśaṃ 
bhavediti śeṣaḥ | sākṣivedyasvapnādermithyātvadṛṣtestajjanitasaṃskārajasyāpi 
mithyātvameva syāditi bhāvaḥ || 44 ||

smṛtaḥ sa vyomamātrātmā sarvadaiva smṛtaṃ jagat |
yatra yatra yathā toye dravatvaṃ nāma bhidyate || 45 ||

yādṛksvayaṃbhūstādṛktajjamiti yaduktaṃ tadvivṛṇoti - smṛta iti | sa 
svayaṃbhūḥ smṛta iva smṛtaḥ smaryamāṇātītapadārthavadvyomamātrātmā 
śūnyamātrasvabhāvastathā jagadapītyarthaḥ | yatra yatra deśe kāle ca yathā toye 
dravatvaṃ na bhidyata ityagrimanaño'trāpi saṃbandhaḥ | nāmeti prasiddhau || 45 ||

tatra tatra tathā nānyaḥ sargo'sti paramātmani |
sṛṣṭirevamiyaṃ prauḍhā sama eva tvayaṃ sthitaḥ || 46 ||

prauḍhā bhāti | paramārthatastu samo jagadvaiṣamyaśūnya eva sthitaḥ || 46 ||

bhātyevaṃ nāma brahmāṇḍaṃ vyomātmevātinirmalam |
dṛśyamevamidaṃ śāntaṃ svātmanirmitavibhramam || 47 ||

uktameva vivṛṇoti - bhātītyādinā || 47 ||

nirādhāraṃ nirādheyamadvaitaṃ caikyavarjitam |
jagatsaṃvidi jātāyāmapi jātaṃ na kiṃcana || 48 ||

dvaitavyavahārābhāve vyāvartyābhāvādekatvasaṃkhyayāpi varjitam | saṃvidi 
bhrāntau || 48 ||

paramākāśamāśūnyamacchameva vyavasthitam |
sarvasaṃsāratā nāsti yadeva tadavasthitam || 49 ||

sarvaḥ saṃsāro yasmiṃstadbhāvo nāsti || 49 ||

nādheyaṃ tatra nādhāro na dṛśyaṃ na ca draṣṭṛtā |
brahmāṇḍaṃ nāsti na brahmā na ca vaitaṇḍikā kvacit || 50 ||

vaitaṇḍikā mohamadāndhajanavetaṇḍaghaṭā | jagadvimarśe 
sthāpyapakṣābhāvātprasaktā vādino vaitaṇḍikatā vā || 50 ||

na jagannāpi jagatī śāntamevākhilaṃ sthitam |
brahmaiva kacati svacchamitthamātmātmanātmani || 51 ||

cittvāddravatvātsalilamivāvartatayātmani |
asadevedamābhāti sadivehānubhūyate || 52 ||

vinaśyatyasadevānte svapne svamaraṇaṃ yathā |
athavā svasvarūpatvātsadevedamanāmayam |
akhaṇḍitamanādyantaṃ jñānamātrāmbarodaram || 53 ||

itthamapavādadṛṣṭyā svato jagataḥ śūnyatvamuktvā adhiṣṭhānadṛṣṭyā 
tvāha - athaveti || 53 ||

ākāśa eva parame prathamaḥ prajeśo
nityaṃ svayaṃ kacati śūnyatayā samo yaḥ |
sa hyātivāhikavapurnatu bhūtarūpī
pṛthvyādi tena na sadasti yathā [tathā na iti pāṭhaḥ] na jātam || 54 ||

siṃhāvalokananyāyena prāguktaṃ sarvamanusaṃdhāyopasaṃharati - ākāśa 
eveti | parame brahmaṇi prajeśaḥ svayaṃbhūrākāśaḥ śūnyameva | yaḥ samaḥ 
paramātmā sa eva śūnyaprajeśādyātmanā kacati prathate | hi yasmātsa prajeśa 
ātivāhikavapurmanomayaśarīro na pāñcabhautikaḥ | tena 
tatsaṃkalpamātrarūpatvena pṛthvyādi na sat satyam | yathā na jātamanutpannaṃ 
śaśaśṛṅgādi nāsti tadvadityarthaḥ | yathā na jātaṃ nāsti ca tathopavarṇitamiti 
śeṣo vā || 54 ||

ityārṣe śrīvāsiṣṭhamahārāmāyaṇe vālmīkīye utpattiprakaraṇe 
svayaṃbhūtpattivarṇanaṃ nāma trayodaśaḥ sargaḥ || 13 ||

iti śrīvāsiṣṭhamahārāmāyaṇatātparyaprakāśe utpattiprakaraṇe 
svayaṃbhūtpattivarṇanaṃ nāma trayodaśaḥ sargaḥ || 13 ||

p. 162)

śrīvasiṣṭha uvāca |

itthaṃ jagadahaṃtādidṛśyajātaṃ na kiṃcana |
ajātatvācca nāstyeva yaccāsti parameva tat || 1 ||

prāgvarṇite jīvabhāve paricchedādisaṃśayān |
yuktyā nirasya brahmaikyaṃ śiṣṭamatrānuvarṇyate || 1 ||

tatrādau samaṣṭivirāḍjīvaparicchedanirāsāya vṛttānuvādena bhūmikāṃ racayati 
- itthamityādinā || 1 ||

paramākāśamevādau jīvatāṃ cetati svayam |
niḥspandāmbhodhikuhare salilaṃ spandatāmiva || 2 ||

tadanuguṇāṃ virāḍ [virāḍvigrahakalpanāṃ iti pāṭhaḥ] dehakalpanāṃ 
vivakṣustadarthaṃ samaṣṭijīvabhāvasiddhimāha - parameti || 2 ||

ākāśarūpamajahadevaṃ vettīva hṛdyatām |
svapnasaṃkalpaśalādāviva cidvṛttirāntarī || 3 ||

ākāśarūpamajahadityetatpūrvānvayi | āntarī saṃkalpātmikā cidvṛttirevaṃ 
vakṣyamāṇavirāḍupādhiviṣayāṃ hṛdyatāṃ ātmatābhrāntyā premāspadatāṃ 
vettīva || 3 ||

pṛthvyādirahito deho yo virāḍātmako mahān |
ātivāhika evāsau cinmātrācchanabhomayaḥ || 4 ||

saṃkalpajatvokteḥ phalaṃ darśayati - pṛthvyādīti || 4 ||

akṣayaḥ svapnaśailābhaḥ sthirasvapnapuropamaḥ |
citrakṭsthiracittasthacitrasainyasamākṛtiḥ || 5 ||

kṣayo nivāsastadrahitaḥ | sthiraṃ cirasthāyi svapnapuraṃ yadi syāttadā tadupamaḥ | 
citrakṛtaḥ sthiraṃ niścalaṃ yadi citraṃ syāttadā 
tadvāsanātmakacitrasainyasamākṛtiḥ || 5 ||

anikhātamahāstambhaputrikaughasamopamaḥ |
brahmākāśe'nikhātātmā sustambhe śālabhañjikā || 6 ||

anikhātā anutkīrṇā ye mahāstambhaputrikaughāstatsamāśca ye'nye te 
sarve'pyupamā yasya | brahmākāśalakṣaṇe sustambhe anikhātātmā 
anutkīrṇasvarūpā śālabhañjiketi rūpakam || 6 ||

ādyaḥ prajāpatiḥ pūrvaṃ svayaṃbhūriti viśrutaḥ |
prākanānāṃ svakāryāṇāmabhāvādapyakāraṇaḥ || 7 ||

ādhibhautikaṃ rūpaṃ mithyetyuktvā tasyādhidaivikamapi tattathaivetyāha - 
ādya ityādinā | tatra hetūnprāgvarṇitāneva smārayati - 
prāktanānāmityādisārdhena | svakāryāṇāṃ svakarmaṇām || 7 ||

mahāpralayaparyanteṣvādyakālapitāmahāḥ [ṣvādyā kila iti pāṭhaḥ] 
|
mucyante sarva evātaḥ prāktanaṃ karma teṣu kim || 8 ||

so'kuḍya eva kuḍyātmā dṛśyādṛśyaḥ svayaṃsthitaḥ |
na ca dṛśyaṃ na ca draṣṭā na sraṣṭā sarvameva ca || 9 ||

akuḍye darpaṇādau pratibimbakuḍyātmeva dṛśyo'pyasattvānna darśanārhaḥ | 
asattvamupapādayitumasaṅganirvikāraciti draṣṭā dṛśyaṃ darśanaṃ sraṣṭā 
sṛṣṭiḥ sarjanaṃ bhoktā bhogyaṃ bhoga iti tripuṭītrayāsaṃbhavamāha - na 
ceti | sarvamityanuktaṣaṭkaparigrahaḥ || 9 ||

pratiśabdapadārthānāṃ sarveṣāmeṣa eva saḥ |
tasmādudeti jīvālī dīpālī dīpakādiva || 10 ||

evaṃ sarvaniṣedhe'pi na pratiśabdārthānāṃ śūnyatā | yasmādeṣa pratyagātmaiva 
pratiśabdapadārthānāṃ sa ātmā sthitaḥ || 10 ||

saṃkalpa eva saṃkalpātkileti kṣmādivarjitaḥ |
ādimādiva niḥśūnyaḥ svapnātsvapnāntaraṃ yathā || 11 ||

ghanasaṃkalpātmakavirāṭkāryatvādvyaṣṭidehināmapi saṃkalpamātramayatvaṃ na 
satyapṛthyvādighaṭitatvamityāha - saṃkalpa iti | yathā ādimāt 
hiraṇyagarbhānmithyātvānnitarāṃ śūnyo virāḍutpannastadvadvirājo 
vyaṣṭyātmāpītyarthaḥ [dṛśyātmāpi iti pāṭhaḥ] || 11 ||

asmādekapratispandājjīvāḥ saṃprasaranti ye |
sahakārikāraṇānāmabhāvācca sa eva te || 12 ||

ekasvabhāvatvenaiva vyaṣṭisamaṣyorekatvaṃ prasādhya tena brahmaikyapariśeṣaḥ 
siddha ityāha - asmādityādinā | ye vyaṣṭijīvāḥ 
sahakārikāraṇānāmabhāvādeko'sahāya eva parispandate 
tathāvidhādasmādvirājaḥ prasaranti te sa eva nānye | 
tathāvidhādvṛkṣātprasṛtānāṃ śākhādīnāṃ tato bhedādarśanāditi bhāvaḥ 
|| 12 ||

sahakārikāraṇānāmabhāve kāryakāraṇam |
ekametadato nānyaḥ parasmātsargavibhramaḥ || 13 ||

brahmavādyo virāḍātmā virāḍātmeva sargatā |
jīvākāśaḥ sa evetthaṃ sthitaḥ pṛthvyādyasadyataḥ || 14 ||

śrīrāma uvāca |

kiṃ syātparimito jīvo rāśirāho anantakaḥ |
āhosvidastyanantātmā jīvapiṇḍo'calopamaḥ || 15 ||

vyaṣṭisamaṣṭitanmūlānāmekatve vyaṣṭisamaṣṭyoravāstavatvaṃ tanmūlasyaiva 
vastuteti kutaḥ mūlasamaṣṭyoravāstavatvaṃ vyaṣṭivibhāgasyaiva 
pratyakṣādipramāṇasiddhasya vāstavatvaṃ kiṃ na syātsenāsamājādau 
samaṣṭyapagame'pi vyaṣṭipariśeṣeṇa tasyāḥ satyatvakḷpteriti manyamānaḥ 
śrīrāma uvāca - kiṃ syāditi | vyaṣṭimātrasatyatve vyaṣṭijīva 
evaikabuddhiparimitatvādekadeśāvasthitervā 
parasparasaṃśleṣeṇaikapiṇḍātmatāpattervā kalpitasamaṣṭyātmā saṃbhāvyata iti 
bhāvaḥ || 15 ||

dhārāḥ payomuca iva śīkarā iva vāridheḥ |
kaṇāstaptāyasa iva kasmānniryānti jīvakāḥ || 16 ||

avaśyaṃ caivamabhyupeyamanyathā vṛṣṭivāridhi jalakaṇavadvisphuliṅgavadvā 
samaṣṭerudbhave anityatvāpattyā kṛtahānākṛtābhyāgamaḥ 
syādityāśayenāha - dhārā iti | kasmāditi | yasmānniryānti tatra 
saṃbhāvayituṃ śakyamityarthaḥ || 16 ||

p. 163)

iti me bhagavanbrūhi jīvajālavinirṇayam |
jñātametanmayā prāyastadeva prakaṭīkuru || 17 ||

viśeṣajijñāsayā vaiparītyāpādanaṃ na durmedhastayā 
tvadāśayānavabodhādityāha - jñātamiti || 17 ||

śrīvasiṣṭha uvāca |

eka eva na jīvo'sti rāśīnāṃ saṃbhavaḥ kutaḥ |
śaśaśṛṅgaṃ samuḍḍīya prayātīve hi te vacaḥ || 18 ||

prayojanavadbrahmātmaikatvasiddhaye ekādhiṣṭhānā anekakalpanā laghīyasīti 
samaṣṭijīvaṃ parikalpya tadupahitavyaṣṭikalpanā mayoktā na 
vyaṣṭisamaṣṭyoranyatarasatyatvāya jīvotpattyādipratipādanāya vā tatra ca na 
tvadāśaṅkāprasara ityāśayena śrīvasiṣṭha uvāca - eka iti | apyarthe 
evakāraḥ || 18 ||

na jīvo'sti na jīvānāṃ rāśayaḥ santi rāghava |
na caikaḥ parvataprakhyo jīvapiṇḍo'sti kaścana || 19 ||

jīvaśabdārthakalanāḥ samastakalanānvitāḥ |
neha kāścana santīti niścayo'stu tavācalaḥ || 20 ||

kalanāḥ pratibhāsāḥ || 20 ||

śuddhacinmātramamalaṃ brahmāstīha hi sarvagam |
tadyathā sarvaśaktitvādvindate yāḥ svayaṃ kalāḥ || 21 ||

kalāḥ kalpanākauśalāni vindate labhate | anusaṃdhata iti yāvat || 21 ||

cinmātrānukrameṇaiva saṃpraphullalatāmiva |
nanu mūrtāmamūrtāṃ vā tāmevāśu prapaśyati || 22 ||

tattatsaṃkalpavṛttikramānusāriṇāṃ cito 
mātrāṇāmābhāsānāmanupraveśenaiva nimittena tāmeva kalāṃ 
kūrtāmūrtasvarūpeṇāvirbhūtāṃ prapaśyati | yathā latākrameṇa svāṃ 
korakitāmatha saṃpraphullatāṃ ca paśyati tadvat || 22 ||

jīvo buddhiḥ kriyāspando manodvitvaikyamityapi |
svasattāṃ prakacantīṃ tāṃ niyojayati vedane || 23 ||

darśanaprākarameva viṣayaprapañcanena viśadayati - jīva iti | tadbrahmaiva 
vedane niyojayati | viṣayīkarotīti yāvat || 23 ||

sā'buddhaiva bhavatyevaṃ bhavedbrahmaiva bodhataḥ [bodhitā iti 
pāṭhaḥ] |
abodhaḥ prekṣayā yāti nāśaṃ na tu prabudhyate || 24 ||

tathā prakacanaṃ cāsyāvidyayaiva tadapagame tu 
nirvikṣepasvarūpamātrāvasthitirityāha - seti | abuddhā 
ajñānāvṛtaivaivamuktarūpā bhavati | prekṣayātmaprabodhena | prabodha eva 
durlabha ityāha - natviti || 24 ||

yathāndhakāro dīpena prekṣyamāṇaḥ praṇaśyati |
na cāsya jñāyate tattvamabodhasyaivameva hi || 25 ||

nivartitasyābodhasya tarhi kimātmanā pariśeṣaḥ | na tāvadbodhātmanā tasya 
tadakaraṇatvādvirodhācca | nāpyanyātmanānyapariśeṣādityāśaṅkyāha - 
yatheti || 25 ||

evaṃ brahmaiva jīvātmā nirvibhāgo nirantaraḥ |
sarvaśaktiranādyanto mahācitsārarūpavān || 26 ||

upapāditamupasaṃharati - evamiti | cedeva sāro'bādhyāṃśastenaiva 
paramārtharūpeṇa rūpavān || 26 ||

sarvānaṇutayā tvasya na kvacidbhedakalpanā |
vidyate yā hi kalanā sā tadevānubhūtitaḥ || 27 ||

sarvato'pyanaṇutayā aparicchinnatayā viṣayabhedāpagame tatkalanabhedo'pi 
[apīti kvacinna paṭhyate] vanacchede vanātapabheda ivāpagata iti 
brahmamātrapariśeṣa ityāha - vidyata iti || 27 ||

śrīrāma uvāca |

evametatkathaṃ brahmannekajīvecchayākhilāḥ |
jagajjīvā na yujyante mahājīvaikatāvaśāt || 28 ||

uktamabhyupagamya śrīrāmaḥ prāgukte vyaṣṭisamaṣṭijīvayorabhede 
vyaṣṭijīvecchāderapi samaṣṭidharmatvenāmoghatvāpattyā 
bhogamokṣāvyavasthāṃ śaṅkate - evamiti | 
etatprāgvarṇitamevamevetyabhyupagamaḥ | jagajjīvā anye sarve jīvāḥ || 28 ||

śrīvasiṣṭha uvāca |

mahājīvātma tadbrahma sarvaśaktimayātmakam |
sthitaṃ tathecchameveha nirvibhāgaṃ nirantaram || 29 ||

brahma prathamaṃ satyasaṃkalpasamaṣṭijīvabhāvāpannaṃ 
satsvasaṃkalpādhīnavṛttivyaṣṭijīvabhāvamāpadyate | tatra 
pūrvasaṃkalpaviruddhe'rthe na vyaṣṭīnāṃ satyasaṃkalpatāsiddhiriti pariharan 
śrīvasiṣṭha uvāca - mahājīveti | yathā jagadvyavasthā siddhyati tathecchaṃ 
ahameva sarvadā sarveṣu satyasaṃkalpaḥ syāmitīcchāvaditi yāvat | nirvibhāgaṃ 
vyaṣṭivighāgātpūrva tacchūnyam | nirantaramityuttarānvayi || 29 ||

yadevecchati tattasya bhavatyāśu mahātmanaḥ |
pūrvaṃ teneṣṭamicchādi tato dvitvamudeti yat || 30 ||

icchā satyasaṃkalpaḥ | ādipadāttenetarecchāpratirodhaḥ | dvitvaṃ vyaṣṭivibhāgaḥ 
|| 30 ||

paścāddvitvavibhaktānāṃ svaśaktīnāṃ prakalpitaḥ |
anenetthaṃ hi bhavatītyevaṃ tena kriyākramaḥ || 31 ||

svaśaktīnāṃ svāṃśajīvānām | anena daṇḍacakrādibāhyopakaraṇenetthaṃ 
bhramaṇādinā ghaṭādi bhavatīti kriyākramo na saṃkalpamātrādityarthaḥ || 31 ||

taṃ vinānudaye tvāsāṃ pradhānecchaiva rohati |
śaktyā hyajātayā brāhyā niyamo'yaṃ prakalpitaḥ || 32 ||

nanu tarhi kathamanyeṣāmapi maharṣīṇāṃ kriyākramaṃ vināpi saṃkalpādeva 
kāryadarśanaṃ tatrāha - tamiti | evaṃ taṃ kriyākramaṃ vinā kāryānudaye 
niyate sati yatkvacidāsāṃ maharṣyādivyaṣṭiśaktīnāṃ kriyākramaṃ vinā icchā 
rohati tatpradhānasya samaṣṭericchaiva rohati | asyāyaṃ saṃkalpaḥ siddhyatviti 
pradhānasyaiva tatrecchā kalpyata ityarthaḥ || 32 ||

yasyā jīvābhidhānāyāḥ śaktyapekṣā phalatyasau |
pradhānaśaktiniyamānuṣṭhānena vinā na tu || 33 ||

uktārthameva spaṣṭayati - yasyā iti | asau phalati || 33 ||

p. 164)

pradhānaśaktiniyamaḥ supratiṣṭho na [bhavedbhavet iti pāṭhaḥ] 
cedbhavet |
tatphalaṃ śaktyadhīnatvānnehitānāṃ kvacidbhavet || 34 ||

kriyākramasyāpi phalasiddhiḥ pradhānasaṃkalpādhīnaivetyāha - pradhāneti | 
supratiṣṭhaḥ samyakphalasiddhyanuguṇo yadi bhavettadā īhitānāṃ 
kāryādiceṣṭānāmapi phalaṃ na bhavediti saṃbandhaḥ || 34 ||

evaṃ brahma mahājīvo vidyate'ntādivarjitaḥ |
jīvakoṭi mahākoṭi bhavatyatha na kiṃcana || 35 ||

evaṃca niṣkarṣe brahmaiva mahājīvaḥ sa eva vyaṣṭisamaṣṭikoṭidvayaṃ bhavatīti 
phalitamityupasaṃharati - evamiti || 35 ||

cetyasaṃvedanājjīvo bhavatyāyāti saṃsṛtim |
tadasaṃvedanādrūpaṃ samāyāti samaṃ punaḥ || 36 ||

vistaroktaṃ bodhasaukaryāya saṃkṣipya darśayati - cetyeti | samamaviṣamaṃ 
brahmasvarūpam || 36 ||

evaṃ kaniṣṭhajīvānāṃ jyeṣṭhajīvakramākramaiḥ |
samudetyātmajīvatvaṃ tāmrāṇāmiva hematā || 37 ||

brahmabhāvo jīvānāmupāsanena samaṣṭibhāvaprāptikrameṇa vā atraiva jñānena 
sākṣādvā samudetītyāha - evamiti | ātmajīvatvaṃ 
prāguktabrahmabhāvamahājīvatvam | yathā tāmrāṇāṃ hematā rasauṣadhaiḥ 
pākakrameṇa vā sparśasaṃyoge akrameṇa vā bhavati tadvat || 37 ||

atrāntare mahākāśa itthameṣa gaṇo'pyasan |
svātmaiva sadivodeti ciccamatkaraṇātmakaḥ || 38 ||

jīvajagadbhāvau vimarśe ciccamatkāramātraṃ na vastvantaramityāha - atreti | 
āntare pratyagrūpe mahākāśe || 38 ||

svayameva camatkāro yaḥ samāpadyate citaḥ |
bhaviṣyannāmadehādi tadahaṃbhāvanaṃ viduḥ || 39 ||

cito yasmāccidālehastanmayatvādanantakaḥ |
sa eṣa bhuvanābhoga iti tasyāṃ prabimbati || 40 ||

ko'sau ciccamatkārastamāha - cita iti | 
jagatsaṃskārasaṃskṛtamāyāpratiphalanena tadaikarasyena svātmā 
svādaścidālehaḥ tasyāmātmaciti prabimbati sphurati || 40 ||

pariṇāmavikārādiśabdaiḥ saiva cidavyayā |
tādṛgrūpādabhedyāpi svaśaktyaiva vibudhyate || 41 ||

sā cidālīḍhā cidvāstavacidrūpādbhettumaśakyāpi pariṇāmādiśabdairbhinneva 
vibudhyate || 41 ||

avicchinnavilāsātma svato yatsvadanaṃ citaḥ |
cetyasya ca prakāśasya jagadityeva tatsthitam || 42 ||

citastadadhīnaprakāśasya cetyasya ca svataḥ svābhāvikaṃ yadavicchinnavilāsātma 
aviviktasvabhāvāpannaṃ svadanaṃ tadeva jagaditi bhrāntyā sthitamityarthaḥ || 42 ||

ākāśādapi sūkṣmaiṣā yā śaktirvitatā citaḥ |
sā svabhāvata evaitāmahaṃtāṃ paripaśyati || 43 ||

tatrāpyahaṃtādarśanaṃ pūrvaṃ tatkṛtaṃ ca 
paricchinnajagadrūpadarśanamityāha - ākāśāditi dvābhyām || 43 ||

ātmanyātmātmanaivāsyā yatprasphurati vārivat |
jagadantamahaṃtāṇuṃ tadaiṣā saṃprapaśyati || 44 ||

bahirbahiḥ sthaulyotkarṣaṇaparaṃparāyāṃ jagadbrahmāṇo'nte yasya 
tathāvidhamahaṃtāṇum || 44 ||

camatkārakarī cāru yaccamatkurute citiḥ |
svayaṃ svātmani tasyaiva jagannāma kṛtaṃ tataḥ || 45 ||

tathāca ciccamatkṛtereva jagaditi nāmakaraṇaṃ na jagatpṛthagastīti 
phalitamityāha - camatkāreti || 45 ||

citaścetyamahaṃkāraḥ saiva rāghava kalpanā |
tanmātrādi cidevāto dvitvaikatve kva saṃsthite || 46 ||

cidadhīnamahaṃkārakalpanaṃ tadadhīnaṃ tanmātrādijagatkalpanamiti sthite 
yadadhīnamanyakalpanaṃ tadeva pariśiṣṭamityāha - cita iti || 46 ||

jīvahetvādisaṃtyāge tvaṃ cāhaṃ ceti saṃtyaja |
śeṣaḥ sadasatormadhye bhavatyarthātmako bhavet || 47 ||

sadasatoḥ satyānṛtayoḥ kalpanayormadhye tvaṃ cāhaṃ ceti 
cetanaparicchedakalpanaiva dustyajā tattyāge kṛte śeṣaḥ svata eva 
vikalpakābhāvātsanmātrarūpaḥ saṃpadyata ityāha - jīveti | bhāvapradhāno 
nirdeśaḥ | jīvabhāvaṃ prati heturnimittaṃ vāsanākarmādi | 
ādipadādupādānaparigrahaḥ | bhavatyarthaḥ sattā tadātmakaḥ || 47 ||

citā yathādau kalitā svasattā sā tathoditā |
abhinnā dṛśyate vyomnaḥ sattāsatte na vidmahe || 48 ||

jñānena dṛśyatatsaṃvalitasattāpāye pūrvasiddhādhiṣṭhānasattā yathā 
sthitaivoditā medhāpāye nirmalavyomasattāvadityāha - citeti || 48 ||

viśvaṃkhaṃ jagadīhākhyaṃ khamasti vibudhālayaḥ |
sākāraściccamatkārarūpatvānnānyadasti hi || 49 ||

anubhāvitaṃ niṣprapañcatvamanumānenāpi draḍhayati - viśvamiti | 
īhākhyaṃ manaśceṣṭārūpaṃ sūkṣmaṃ jagat khaṃ śūnyameva | tathā 
vibudhānāmindriyatadadhiṣṭhātṛdevānāmālayaḥ sākāraḥ sthūlaśca 
viśvavirāḍrūpa iti dvividhamapi viśvaṃ khaṃ śūnyamevāsti 
ciccamatkārarūpatvādityarthaḥ || 49 ||

yo yadvilāsastasmātsa na kadācana bhidyate |
api sāvayavaṃ tasmātkaivānavayave kathā || 50 ||

tatra vyāptyādisiddhaye udāharaṇādi darśayati - yo yaditi | 
sāvayavajalādikārye taraṅgādāvapi tathā dṛṣṭaṃ niravayavacitkārye kaiva 
kathetyarthaḥ || 50 ||

citernityamacetyāyā nirnāmnyā vitatākṛteḥ |
yadrūpaṃ jagato rūpaṃ tattatsphuraṇarūpiṇaḥ || 51 ||

itthaṃ ca nāmarūpaniṣkṛṣṭāparicchinnacidrūpameva jagatastāttvikaṃ rūpaṃ 
phalitamityāha - citeriti || 51 ||

mano buddhirahaṃkāro bhūtāni girayo diśaḥ |
iti yā yāstu racanāścitastattvājjagatsthiteḥ || 52 ||

vaiparītyadarśane'pi jagadracanā cidracanaiveti phalitamityāha - mana iti || 52 ||

citeścittvaṃ jagadviddhi nājagaccittvamasti hi |
ajagattvādaciccitsyādbhānādbhedo jagatkutaḥ || 53 ||

evaṃ jagataścinmayatve sati ciddharmataiva phalitetyāha - cita iti | ciccitvayośca 
[tviccetyayośca iti pāṭhaḥ]  kalpanarūpabhānādbhedo na vastuta iti 
jagatkutaḥ || 53 ||

p. 165)

citermarīcibījasya nijā yāntaścamatkṛtiḥ |
sā caiṣā jīvatanmātramātraṃ jagaditi sthitā || 54 ||

varṇitāṃ jagataścinmātratāmuktivaicitryairdṛḍhaṃ vyutpādayitumupakramate 
- citerityādinā | citerarthaprathanaśaktireva jīvatadupādhibhūtatanmātramātraṃ 
sajjagaditi veṣ.eṇa [viśeṣeṇa iti pāṭhaḥ] sthitetyarthaḥ || 54 ||

cittātsvaśaktikacanaṃ [cittāditi mūle ṭīkāyāṃ ca pāṭhaḥ] 
yadahaṃbhāvanaṃ citaḥ |
jīvaḥ spandanakarmātmā bhaviṣyadabhidho hyasau || 55 ||

tataścittādahaṃkāraśaktisphuraṇameva spandanakarmaprāṇasaṃvalane 
jīvaśabdavācyaṃ bhaviṣyaītyāha - cittāditi || 55 ||

yacciccittvena kacanaṃ svasaṃpādyābhidhātmakam |
svavikārairvyavacchedyaṃ bhidyate no na vidyate || 56 ||

tathā bhāve'pi na citsvabhāvabheda ityāha - yaditi | yat yadyapi citaścittvena 
kacanaṃ svavikāraraihaṃtādibhirvyavacchedyaṃ 
satsvasaṃpādyajīvādyabhidhātmakaṃ saṃpannaṃ tathāpi 
tadvyavacchinnarūpamupādhimithyātvānna vidyata iti no bhidyate naiva 
bhedaprasaktirityarthaḥ || 56 ||

citspandarūpiṇorasti na bhedaḥ kartṛkarmaṇoḥ |
spandamātraṃ bhavetkarma sa eva puruṣaḥ smṛtaḥ || 57 ||

citspandaśaktibhedādahaṃkāraprāṇopahitajīvabhedamāśaṅkyāha - ciditi | 
citpradhāno'haṃkāraḥ kartā spandapradhānaḥ prāṇaḥ kriyā | nahi svakriyayā 
kartā bhidyate ataḥ sa citspandasaṃvalita eva puruṣo jīva ityarthaḥ || 57 ||

jīvaścittaparispandaḥ puṃsāṃ cittaṃ sa eva ca |
manastvindriyarūpaṃ satsattāṃ nāneva gacchati || 58 ||

evaṃ cittamana-indriyādibhāve'pi na jīvabhedaḥ | jīvopādhimanasa eva 
golakabhedenendriyabhāvenāvasthānādityāha - jīva iti || 58 ||

śāntāśeṣaviśeṣaṃ hi citprakāśacchaṭā jagat |
kāryakāraṇakāditvaṃ tasmādanyanna vidyate || 59 ||

evaṃ jagajjīvabhedanirāse phalitamupasaṃharati - śānteti | hi 
yasmāttucchatarakāryakāraṇādibhāvasvabhāvaṃ jagatprāguktarītyā 
citprakāśasya chaṭāprānta iva tadabhinnasattasphūrtikaṃ tasmāddhetoranyatra 
vidyate iti śāntāśeṣaviśeṣaṃ pratyagātmarūpameva saṃpannamityarthaḥ || 59 ||

acchedyo'hamadāhyo'hamakledyo'śoṣya eva ca |
nityaḥ sarvagataḥ sthāṇuracalo'hamiti sthitam || 60 ||

tatra sarvānarthanivṛttiṃ darśayati - acchedya iti || 60 ||

vavadante tathā hyatra vivadanto yathā bhramaiḥ |
bhramayanto vayaṃ tvete jātā vigatavibhramāḥ || 61 ||

etadaparijñānādeva dvaitavādināṃ vivādabhedo nāsmākamityāha - vivadanta 
iti | svasvabhramairanyānbhramayanto yathā tadvat || 61 ||

dṛśye mūrte jñasaṃrūḍhe vikārādi pṛthagbhavet |
nāmūrte tajjñakacite citkhe sadasadātmani || 62 ||

ajñatajjñayordṛśye mūrtāmūrtabhāvanākṛta eva 
satyamithyātvaprayuktadvaitādvaitavibhāga ityāha - dṛśya iti || 62 ||

cittarau cetyarasataḥ śaktiḥ kālādināmikām |
tanotyākāśaviśadāṃ cinmadhuśrīḥ svamañjarīm || 63 ||

cetye rasa āsaktistadrūpajalasekāccidvasantaśrīrūpā śaktirmāyākālādināmikāṃ 
svamañjarīṃ tanoti | ākāśe prathamabhūte ūrdhvadeśe ca viśadām || 63 ||

svayaṃ vicitraṃ sphurati cidaṇḍakamanāhatam |
svayaṃ vilakṣaṇaspandaṃ cidvāyuraṇḍajātmakaḥ [raṇḍajātmakam iti 
pāṭhaḥ] || 64 ||

yathā brahma svādhīnakalpanākramairjagajjīvabhāvaṃ prāptaṃ tathā svādhīnaireva 
bodhakramaiḥ svarūpe'vatiṣṭhata ityāha - svayamityādisārdhacaturbhiḥ | 
citsvayamevānāhatamacchinnagarbhameva sat prathamamākāśakalpane 
sacchidratvādaṇḍakamaṇḍasadṛśaṃ brahmāṇḍarūpaṃ vā sphurati | 
tato'ṇḍajātmako vāyuḥ sūtrātmā vātaskandharūpo vā sphuratīti 
sarvatrānuṣaṅgaḥ || 64 ||

svayaṃ vicitraṃ kacanaṃ cidvāri na nikhātagam |
svayaṃ vicitradhātutvaṃ śreṣṭhāṅgamapi nirmitam || 65 ||

tato vakṣyamāṇatejojanmānantaraṃ vāri aptattvaṃ bhūtvā sphurati | tacca na 
taḍāgādinikhātagaṃ bhūsargātprāktadayogāt | sā citsvayaṃ vicitrāḥ 
svarṇarajatādidhātavo yasyāṃ pṛthivyāṃ tadbhāvaṃ śreṣṭhānāṃ 
devāsuramanuṣyāṇāmaṅgaṃ dehādibhāvamapi nirmāṇena prāpitam || 65 ||

svavicitrarasollāsā cijjyotsnā satatoditā |
svayaṃ cideva prakaṭaścidāloko mahātmakaḥ || 66 ||

jagadāpyāyakacandrātmanāpi svayamevābhūdityāha - svayamiti | 
bhaumoṣadhirasabhedānāmapi candrādhīnatvātsvavicitretyuktam | atra tejaḥsargaḥ 
pāṭhakramādārthakramo balīyāniti prāguktavāyusargānantaraṃ bodhyaḥ | 
cidaṇḍakamityādisamastaṃ sarvatra rūpakaṃ vā bodhyam || 66 ||

svayamastaṃ gate bāhye svajñānāduditā citiḥ |
svayaṃ jaḍeṣu jāḍyena padaṃ sauṣuptamāgatā || 67 ||

svajñānādeva bāhye dṛśye'staṃ gate sati uditā āvirbhūtapūrṇabhāvā 
avatiṣṭhata iti śeṣaḥ | jaḍeṣu sthāvarādiṣu || 67 ||

svayaṃ spanditayāspandicittvācciti mahānabhaḥ |
citprakāśaprakāśo hi jagadasti ca nāsti ca || 68 ||

uktamevārthaṃ saṃkṣipyāhārdhena - svayamiti | avicāre 
spandasvabhāvaprāṇādyātmabhāvakalpane spandi saṃsāryeva bhavati | 
svavicārāvirbhūtacittvāttu cityeva svasvabhāve'vatiṣṭhata ityarthaḥ | tadavasthasya 
kiṃ jagadasti uta nāsti sattve saṃsārāpattirasattve tvasadvyāptiprasaṅga 
ityāśaṅkya sarvadā jagato brahmasattayā sattvameva svasattayā 
tvasattvamevetyāha - citprakāśa ityādyardhaṣaṭkena | sarvatra 
citsattopajīvitvapradarśanāya prakāśādibhāvarūpi tattaddharmatoktiḥ| prakāśasya 
tejasaḥ prakāśo bhāsvararūpam || 68 ||

cidākāśaikaśūnyatvaṃ jagadasti ca nāsti ca |
cidālokamahārūpaṃ jagadasti ca nāsti ca || 69 ||

p. 166)

cinmārutaparispando jagadasti ca nāsti ca |
ciddhanadhvāntakṛṣṇatvaṃ jagadasti ca nāsti ca || 70 ||

cidarkālokadivaso jagadasti ca nāsti ca |
citkajjalarajastailaparamāṇurjagatkramaḥ [jagadbhamaḥ iti pāṭhaḥ] 
|| 71 ||

tailadāhe kajjalasyeva jagadbādhe cidavaśeṣātkajjalatvoktirna kāryatvābhiprāyeṇa 
|| 71 ||

cidgnyauṣṇyaṃ jagallekhā jagaccicchaṅkhaśuklatā |
jagaccicchailajaṭharaṃ cijjaladravatā jagat || 72 ||

jagaccidikṣumādhuryaṃ citkṣīrasnigdhatā jagat |
jagacciddhimaśītatvaṃ cijjvālājvalanaṃ jagat || 73 ||

jagaccitsarṣapasneho vīciścitsarito jagat |
jagaccitkṣudramādhuryaṃ jagaccitkanakāṅgadam || 74 ||

jagaccitpuṣpasaugandhyaṃ cillatāgraphalaṃ jagat |
citsattaiva jagatsattā jagatsattaiva cidvapuḥ || 75 ||

sarvatra cidapṛthaksattvādeva jagataściddharmatvamabhipretamiti sphuṭamāha ##-

atra bhedavikārādi nakhe malamiva sthitam |
itīdaṃ danmayatvena sadasadbhuvanatrayam || 76 ||

khe malaṃ nailyamiva pratītamapi na sthitam | asadapi bhuvanatrayamityuktavidhayā 
sanmayatvena sadityarthaḥ || 76 ||

avikalpatadātmatvātsattāsattaikataiva ca |
avayavāvayavitā śabdārthau śaśaśṛṅgavat || 77 ||

jagadasattā tarhi vastvantaraṃ syāttatrāha - avikalpeti | 
kalpitanirūpitasattāsattayoradhiṣṭhānātirekādarśanādityarthaḥ | 
sāvayavaniravayavayoḥ kathamapṛthaksattvamiti 
vadastārkikānvidvadanubhavāpalāpino dhikkaroti - avayaveti || 77 ||

anubhūtyapalāpāya kalpito yairdhigastu tān |
na vidyate jagadyatra sādryabdhyuvīnadīśvaram || 78 ||

tatra yuktivirodhamāha - na vidyata iti | 
adryabdhibhirurvyādibhistattadīśvaraiśca sahitaṃ jagat || 78 ||

cidekatvātprasaṅgaḥ syātkastatretaravibhramaḥ |
śilāhṛdayapīnāpi svākāśe viśadaiva cit || 79 ||

prasajjyata iti prasaṅgaḥ | karmaṇi ghañ | tatra itarasyāvayavādervibhramaḥ kaḥ 
prasaktaḥ syādityarthaḥ | viśadā svacchā || 79 ||

dhatte'ntarakhilaṃ śāntaṃ saṃniveśaṃ yathā śilā |
padārthanikarākāśe tvayamākāśajo malaḥ || 80 ||

śāntaṃ mithyātvādasadevākhilaṃ yathā 
sphaṭikaśilāpratibimbanagarasaṃniveśaṃ dhatte tadvat | kuto'khilasya śāntatvaṃ 
tatrāha - padārtheti | sarvapadārthādhiṣṭhāne cidākāśe'yaṃ bhūtākāśajo 
malo vāyvādiḥ sāvayavaprapañcaḥ | tatra bhūtākāśe'pyasaṅgasvabhāve yadi 
tatkāryaśleṣā na santi tadā cidākāśe sattāsattādyāḥ śleṣāḥ sutarāṃ na 
santītyarthaḥ || 80 ||

sattāsattātmatātvattāmattāśleṣā na santi te |
pallavāntaralekhaughasaṃniveśavadātatam || 81 ||

tarhi cityasato jagatsaṃniveśasya kathaṃ bhānaṃ tatrāha - pallaveti | yathā 
pallavaṃ śirārekhaughasaṃniveśaṃ pallavātpṛthaganirūḍhatvādasadeva 
tadanyānanyātmakatayā sthitaṃ dhatte cidapi tathā jagadityarthaḥ || 81 ||

anyānanyātmakamidaṃ dhatte'ntaścitsvabhāvataḥ |
samastakāraṇaughānāṃ kāraṇādi pitāmahaḥ || 82 ||

nirvikārākāśopādānakatvājjagadvikārasya mithyātvamuktaṃ saṃprati 
mithyāvikalpasahasrātmakacittasamaṣṭyātmakahiraṇyagarbhanidānakatvādapi 
jagato mithyātvamityāha - samasteti || 82 ||

svabhāvato kāraṇātma cittaṃ ciddhyanubhūtitaḥ |
na cāsattvamacetyāyāścito vācāpi siddhyati || 83 ||

cittakāryamānorathikavikalpānāmasattvādeva cittamakāraṇātma tadeva pitāmaha 
ityarthaḥ | cetyāsattve cito'pyasattvaṃ tasyāstadavyabhicāradarśanāditi vācapi 
cito'sattvaṃ na siddhyati | hi yasmāccidanubhūtitaḥ siddhā | anubhavaviruddhe ca na 
vācaḥ prāmāṇyamityarthaḥ || 83 ||

yadasti tadudetīti dṛṣṭaṃ bījādivāṅkuraḥ || 84 ||

yadi jagatsvataḥ satsyāttadā jñānādyupāyasahasrairapyanucchedyameva syātsata 
ātyantikocchedāsaṃbhavena punarāvirbhāvāvarjanādanirmokṣaprasaṅgaḥ 
syādityāśayenāha - yaditi || 84 ||

gagana iva suśūnyabhedamasti
tribhuvanamaṅga mahācito'ntarasyāḥ |
paramapadamayaṃ samastadṛśyaṃ
tvidamiti niścayavānbhavānubhūteḥ || 85 ||

yadi dṛśyasya sattāyāṃ mahānāgrahastarhi anubhavena bhedaṃ nirasya 
paramapadātmakaccinmayatvena tatsattayaiva sā svīkāryetyāha - gagana iti || 85 ||

ityuktavatyatha munau divaso jagāma 
sāyaṃtanāya vidhaye'stamino [mito iti kvacit] jagāma |
snātuṃ sabhā kṛtanamaskaraṇā jagāma 
śyāmākṣaye ravikaraiśca sahājagāma || 86 ||

ityārṣe śrīvāsiṣṭhamahārāmāyaṇe vālmīkīye utpattiprakaraṇe 
brahmapratipādanaṃ nāma caturdaśaḥ sargaḥ || 14 ||

iti śrīvāsiṣṭhamahārāmāyaṇatātparyaprakāśe utpattiprakaraṇe 
brahmapratipādanaṃ nāma caturdaśaḥ sargaḥ || 14 ||

tṛtīyo divasaḥ |

p. 167)

pañcadaśaḥ sargaḥ 15 

jgadākāśamevedaṃ yathā hi vyomni mauktikam |
vimale bhāti svātmaiva jagccidgaganaṃ yathā || 1 ||

śaśvaddṛṣṭāntayuktyodhairuktārthamanubhāvayan |
vistṛtaṃ maṇḍapākhyānamatropakramate muniḥ || 1 ||

jagaccidākāśameveti pratijñā | kathaṃ tarhi pṛthagbhāti tatrāha - yatheti | 
yathā vimale vyomni bhrāntyā muktānāṃ saṃgho mauktikaṃ bhāti tadvat | 
cidgaganaṃ svātmaiva yathā jagattathā dṛṣṭāntaḥ śrūyatāmiti śeṣaḥ || 1 ||

anutkīrṇaiva bhātīva trijagacchālabhañjikā |
citstambhenaiva sotkīrṇā nacotkartātra vidyate || 2 ||

nacotkarteti | 
tadutkartṛcetanāntarāprasiddhernirvikārāsaṅgasyotkartanāsaṃbhavācceti 
bhāvaḥ || 2 ||

samudre'ntarjalaspandāḥ svabhāvādacyutā api |
vīcivegā bhavantīva pare dṛśyavidastathā || 3 ||

dṛśyavido jagatpratyayāḥ || 3 ||

jālāntargatasūryābhā jālākārarajāṃsyapi |
jagadbhānaṃ prati sthūlānyaṇuṃ prati yathācalāḥ || 4 ||

jagadatimahattvena mūḍhairavagatamapi vidvaddṛṣṭyā vastuto 
jālasūryamarīcyaṇukādapyatiphalvivatyāha - jāleti | sūryābhāyā yo 
jālacchidraprayukto daṇḍamusalādyākārastadantargatāni rajāṃsi | 
apiśabdādanyeṣāṃ sthūlatamatvaṃ kiṃ vācyamityāśayaḥ | athavā 
jagadavabhāsakasākṣicitprakāśasya 
sūryālokādiprakāśāttadantargataparamāṇvādibhyo'pyatisūkṣmatvamityāha - 
jāleti || 4 ||

jagadbhānaṃ na bhātīdaṃ brahmaṇo vyatirekataḥ |
jālasūryāṃśujālaṃ tu vyatirekānubhūtidam || 5 ||

tadevopapādayituṃ marīcitadaṇuvaidharmyaṃ citi darśayati - jagaditi || 5 ||

anubhūtānyapīmāni jaganti vyomarūpiṇi |
pṛthvyādīni na santyeva svapnasaṃkalpayoriva || 6 ||

vyatirekato na bhātītyukteranubhavavirodhaṃ pariharati - anubhūtānyapīti || 6 ||

piṇḍagraho jagatyasminvijñānākāśarūpiṇi |
marunadyāṃ jalamiva na saṃbhavati kutracit || 7 ||

anekadināvasthābhinnasya kathaṃ svapnasaṃkalpasāmyaṃ tatrāha - piṇḍeti | 
piṇḍagraho mūrtatāsvīkāraḥ || 7 ||

jagatyapiṇḍagrāhe'sminsaṃkalpanagaropame |
marau saridivābhāti dṛśyatā bhrāntirūpiṇī || 8 ||

svapnāddṛśyeva jagatāṃ tulādeśena kena ca |
tulitā kalanonmuktā dṛśyaśrīrvyoma jṛmbhate || 9 ||

jagatāṃ dṛśyaśrīrdṛśi sākṣicaitanya evaikataḥ svapnamāropya kena ca 
sārāsāravivecakabuddhilakṣaṇena tulāmadhyakaṇṭakapradeśena tulitā 
sāmyenāvadhāritā cetsaiva jāgare svapna iva kalanonmuktā satī vyoma śūnyaṃ 
brahmaiva vā jṛmbhate prathate || 9 ||

varjayitvā jñavijñānaṃ jagacchabdārthabhājanam |
jagadbrahmasvaśabdānāmarthe nāstyeva bhinnatā || 10 ||

tathācāvivekidṛśaiva brahmādiśabdārthājjagacchabdārthabhedo na 
tattvajñadṛśetyāha - varjayitveti || 10 ||

idaṃ tvacetyacinmātraṃ bhānorbhātaṃ nabhaḥ prati |
tathā sūkṣmaṃ yathā meghaṃ prati saṃkalpavāridaḥ || 11 ||

kathaṃ tarhi tattvajñadṛśāṃ jagatprati tatsākṣidarśanamityukte 
śūnyātmakanabhaḥ prati tadālokasya prakāśatvadarśanamivetyāha - idamiti | 
sākṣicaitanyaṃ prati jagaddarśanaṃ tarhi kathaṃ tatrāpyāha - tatheti || 11 ||

yathā svapnapuraṃ svacchaṃ jāgratpuravaraṃ prati |
tathā jagadidaṃ svacchaṃ sāṃkalpikajagatprati || 12 ||

kathamatyantamalinasya dṛśyasya svacchatamacinmātratetyāśaṅkya 
pratītikālikaiva bāhyamānasadṛśyayormalinatā tirobhāvakāle tu 
parasparāpekṣayā svacchatamataiva pariśiṣyata ityāha - yatheti | 
jagajjāgratprapañcaḥ | sāṃkalpkagraha'naṃ svāpnasyāpyupalakṣaṇam || 12 ||

tasmādacetyacidrūpaṃ jagadvyomaiva kevalam |
śūnyau vyomajagacchabdau paryāyau viddhi cinmayau || 13 ||

upasaṃharati - tasmādityādinā | śūnyau śūnyārthāvarthaśūnyau vā || 13 ||

tasmānna kiṃcidutpannaṃ jagadādīha dṛśyakam |
anākhyamanabhivyaktaṃ yathāsthitamavasthitam || 14 ||

jagadevaṃ mahākāśe cidākāśamabhittimat |
taddeśasyāṇumātrasya tulāyāścāprapūrakam || 15 ||

evamuktarītyā mahākāśe māyākāśe sthitaṃ jagadabhittimannirāvaraṇaṃ 
cidākāśameva | paricchinnajagadabhede cito'pi tāvanmātratāṃ vārayati - 
taddeśasyeti | taddeśasya citpradeśasyāṇumātrasyālpatarasyāpi 
alpāntaḥkaraṇavṛttitadvāsanāparicchinnāṇutamacidbhāge'pi 
sarvajagatparicchedabhānena tadantarbhāvyasya jagatastadaprapūrakatve dūranirastā 
brahmacaitanyasya tāvanmātrateti bhāvaḥ || 15 ||

ākāśarūpamevācchaṃ piṇḍagrahavivarjitam |
vyomni vyomamayaṃ citraṃ saṃkalpapuravatsthitam || 16 ||

kathaṃ vyomavacchūnyaprāyacittavṛttitadvāsanāntarbhūtā 
vipuratamajagadavasthitistatrāha - ākāśeti | piṇḍagraho mūrtisvīkāraḥ | 
tatrānubhavārohāya dṛṣṭāntamāha - saṃkalpeti || 16 ||

atredaṃ maṇḍapākhyānaṃ śṛṇu śravaṇabhūṣaṇam |
niḥsaṃdeho yathaiṣo'rthaścitte viśrāntimeṣyati || 17 ||

ukte'rthe rāmasya saṃdehavyāmohānavadhāraṇāni liṅgairupalakṣya 
śrīvasiṣṭhastadapanodāya tadupapattisahasrakathānurañjanānvitaṃ vistṛtaṃ 
maṇḍapopākhyānaṃ śrāvayituṃ pratijānīte - atreti || 17 ||

p. 168)

śrīrāma uvāca |

sadbodhavṛddhaye brahmansamāsena vadāśu me |
maṇḍapākhyānamakhilaṃ yena bodho vivardhate || 18 ||

samāsenānupayuktārthe saṃkṣepeṇa | 
pūrvatarapratijñāyāmivoktivilambamāśaṅkyāha - āśviti || 18 ||

śrīvasiṣṭha uvāca |

abhūdasminmahīpīṭhe kulapadmo vikāśavān |
padmo nāma nṛpaḥ śrīmānbahuputro vivekavān || 19 ||

kulasya vaṃśasya padma iva yaśaḥsaurabhyahetutvātpadmaḥ || 19 ||

maryādāpālanāmbhodhirdviṣattimirabhāskaraḥ |
kāntākumudinīcandro doṣatṛṇahutāśanaḥ || 20 ||

varṇāśramamaryādā velā dvīpamaryādā ca || 20 ||

merurvibudhavṛndānāṃ yaśaścandro bhavārṇave |
saraḥ sadguṇahaṃsānāṃ kamalāmalabhāskaraḥ || 21 ||

vibudhā vidvāṃso devāśca tadvṛndānām | kamalāḥ 
saṃpadastallakṣaṇakamalānāṃ bhāskaraḥ || 21 ||

saṃgrāmavīrutpavano manomātaṅgakesarī |
samastavidyādayitaḥ sarvāścaryaguṇākaraḥ || 22 ||


saṃgrāme vīrutprāyāṇāṃ pareṣāṃ pavana iva prakampayitā ata eva 
mānorjitatanmanolakṣaṇamātaṅgānāṃ kesarī śatūnmānabhaṅgena namayitā na 
hantetyāśayaḥ | dayitaḥ priyaḥ || 22 ||

surārisāgarakṣobhavilasanmandarācalaḥ |
vilāsapuṣpaughamadhuḥ saubhāgyakusumāyudhaḥ || 23 ||

tasyendraśatrujetṛtvamāha - surārīti | madhurvasantaḥ || 23 ||

līlālatālāsyamarutsāhasotsāhakeśavaḥ |
saujanyakairavaśaśī durlīlāvallikānalaḥ || 24 ||

sarvāsādhyadharaṇyuddhārādisādhanodyogaḥ sāhasam | 
duśceṣṭāviṣavallīnāmanala iva dāhakaḥ | kutsāyāṃ kan || 24 ||

tasyāsti subhagā bhāryā līlā nāma vilāsinī |
sarvasaubhāgyavalitā kamalevoditā'vanau || 25 ||

valitā veṣṭitā | kamalā lakṣmīḥ || 25 ||

sarvānuvṛttilalitā līlā madhurabhāṣiṇī |
sānandamandacalitā dvitīyendūdayasmitā || 26 ||

sarvāsvanuvṛttiṣu bhartṛsevāprakāreṣu sarveṣāṃ parijanānāṃ vā 
anuvṛttiṣvanukūlācaraṇeṣu lalitā || 26 ||

alakālimanohārivadanāmbhojaśālinī |
sitāṅgī karṇikāgaurī jaṅgameva sarojinī || 27 ||

alakā eva alayo bhramarāḥ | sitāṅgī nirmalāṅgī | karṇikeva karṇikayā ca gaurī | 
evamagre'pyupamānasādhāraṇaviśeṣaṇāni yojyāni || 27 ||

latavilāsakundaughabhāsinī rasaśālinī |
pravālahastā puṣpābhā madhuśrīriva dehinī || 28 ||

rasaḥ premā makarandaśca || 28 ||

avadātatanuḥ puṇyā sparśanāhlādakāriṇī |
gaṅgeva gāṃ gatā dehavatī haṃsavilāsinī || 29 ||

avadātatanuḥ svacchadehā || 29 ||

tasya bhūtalapuṣpeṣoḥ sakalāhlādadāyinaḥ |
paricaryāṃ ciraṃ kartumanyā ratirivoditā || 30 ||

udvigne prodvignā
mudite muditā samākulākulite |
pratibimbasamā kāntā
saṃkruddhe kevalaṃ bhītā || 31 ||

ityārṣe śrīvāsiṣṭhamahārāmāyaṇe vālmīkīye utpattiprakaraṇe 
maṇḍapopākhyāne rājavarṇanaṃ nāma pañcadaśaḥ sargaḥ || 15 ||

iti śrīvāsiṣṭhamahārāmāyaṇatātparyaprakāśe utpattiprakaraṇe rājavarṇanaṃ 
nāma pañcadaśaḥ sargaḥ || 15 ||

ṣoḍaśaḥ sargaḥ 16 

śrīvasiṣṭha uvāca |

bhūtalāpsarasā sārdhamananyadayitāpatiḥ |
akṛtrimapremarasaṃ sa reme kāntayā tayā || 1 ||

atṛptiḥ kāmabhogebhyo bhūyo duḥkhāvasānatā |
devairapyanyathākartumaśakyetyatra kīrtyate || 1 ||

ananyadayitāpatiriti premarasasyākṛtrimatve hetuḥ || 1 ||

udyānavanagulmeṣu tamālagahaneṣu ca |
puṣpamaṇḍaparamyeṣu latāvalayasadmasu || 2 ||

udyānavanagulmeṣvityādīnāṃ reme ityatraivānvayaḥ || 2 ||

puṣpāntaḥpuraśayyāsu puṣpasaṃbhāravīthiṣu |
vasantodyānadolāsu krīḍāpuṣkariṇīṣu ca || 3 ||

candanadrumaśaileṣu saṃtānakataleṣu ca |
kadambanīpageheṣu pāribhadrodareṣu ca || 4 ||

saṃtānakāḥ kalpavṛkṣaviśeṣāḥ svaprabhāvādindraprasādādvā prāptāsteṣāṃ 
taleṣu || 4 ||

vikasatkundamandāramakarandasugandhiṣu |
vasantavanajāleṣu kūjatkokilapakṣiṣu || 5 ||

nānāraṇyatṛṇānāṃ ca sthaleṣu mṛdudīptiṣu |
nirjhareṣu tarattārasīkarāsāravarṣiṣu || 6 ||

taratāṃ plavamānānāṃ tārasīkarāṇāmāsāro dhārāsaṃpātaḥ || 6 ||

śailānāṃ maṇimāṇikyaśilānāṃ phalakeṣu ca |
devarṣimunigeheṣu dūrapuṇyāśrameṣu ca || 7 ||

devarṣimunigeheṣu sahayātrārūpaṃ ramaṇam || 7 ||

p. 169)

kumudvatīṣu phullāsu smerāsu nalinīṣu ca |
vanasthalīṣu kṛṣṇāsu phullāsu phalinīṣu ca || 8 ||

kumudvatīṣu niśi nalinīṣu divā || 8 ||

surataiḥ suratāruṇyaiḥ sundaraḥ sundarehitaiḥ |
īhitaiḥ peśalānyonyaghanapremarasādhikaiḥ || 9 ||

surasadṛśaistāruṇyaiḥ | sundarāṇāṃ viṣayāṇāmīhitairīpsitaiḥ | 
īhitairvilāsaceṣṭitaiḥ || 9 ||

prahelikābhirākhyānaistathā cākṣaramuṣṭibhiḥ |
aṣṭāpadairbahudyūtaistathā gūḍhacaturthakaiḥ || 10 ||

prahelikāḥ laukikaparihāsakathāḥ | ākhyānāni paurāṇikāni | akṣaramuṣṭyādayo 
dyūtaviśeṣāḥ || 10 ||

nāṭikākhyāyikābhiśca ślokairvindumatikramaiḥ |
deśakālavibhāgaiśca nagaragrāmaceṣṭitaiḥ || 11 ||

nāṭyadṛśyārthāḥ prabandhā nāṭikāḥ | 
śravaṇamātrāsvādyakāvyanibandhakathā ākhyāyikāḥ | vindūnāṃ viduṣāṃ 
matibhiḥ kramyante avagamyanta iti vindumatikramairgūḍhāśayaślokaiḥ | 
nagaragrāmaceṣṭitairanukṛtairiti yāvat || 11 ||

sragdāmamālāvalitairnānābharaṇayojanaiḥ |
līlāvilolacalanairvicitrarasabhojanaiḥ || 12 ||

valitairveṣṭanaiḥ || 12 ||

ārdrakuṅkumakarpūratāmbūlīdalacarvaṇaiḥ |
phullapuṣpalatāguñjādehagopanakhavraṇaiḥ || 13 ||

phullaiḥ puṣpairlatābhirguñjābhirvā dehasya gopanaṃ pidhānaṃ yeṣu 
tathāvidhairnakhavraṇairnakṣakṣataiḥ || 13 ||

samālambhanalīlābhirmālāpraharaṇakramaiḥ |
gṛhe kusumadolābhiranyonyaṃ dolanakramaiḥ || 14 ||

anudhāvanena sparśaḥ samālambhanaṃ tatpradhānalīlābhiḥ || 14 ||

nauyānayugmahastyaśvadāntoṣṭrādigamāgamaiḥ |
jalakelivilāsena parasparasamukṣaṇaiḥ || 15 ||

naubhiryānaṃ jaleṣu | yugmabhūtahastyaśvānāṃ dāntānāṃ damanena 
śikṣitānāmuṣṭrādīnāṃ ca gamāgamaiścṃkramaṇaparivartanaiḥ || 15 ||

nṛtyagītakalālāsyatālatāṇḍavamaṇḍanaiḥ |
saṃgītakaiḥ saṃkathanirvīṇāmurajavādanaiḥ || 16 ||

gītikathālāpāḥ saṃkathanāni || 16 ||

udyāneṣu sarittīravṛkṣeṣu varavīthiṣu |
antaḥpureṣu harmyeṣu phulladolāvadolanaiḥ || 17 ||

sā tathā sukhasaṃvṛddhā tasya praṇayinī priyā |
ekadā cintayāmāsa subhrūḥ saṃkalpaśālinī || 18 ||

prāṇebhyo'pi priyo bhartā mamaiṣa jagatīpatiḥ |
yauvanollāsavānśrīmānkathaṃ syādajarāmaraḥ || 19 ||

bhartrānena sahottuṅgastanī kusumasadmasu |
kathaṃ svairaṃ ciraṃ kāntā rame yugaśatānyaham || 20 ||

tathā yate yatnamatastapojapayamehitaiḥ |
rajanīśamukho rājā yathā syādajarāmaraḥ || 21 ||

yamehitairniyamānuṣṭhānaiḥ || 21 ||

jñānavṛddhāṃstapovṛddhānvidyāvṛddhānahaṃ dvijān |
pṛcchāmi tāvanmaraṇaṃ kathaṃ na syānnṛṇāmiti || 22 ||

ityānīyātha saṃpūjya dvijānpapraccha sā natā |
amaratvaṃ kathaṃ viprā bhavediti punaḥpunaḥ || 23 ||

iti cintayāmāseti pūrvatanenānvayaḥ | amaratvaṃ bhartuḥ svasya ceti śeṣaḥ || 23 ||

viprā ūcuḥ |

tapojapayamairdevi samastāḥ siddhasiddhayaḥ |
saṃprāpyante'maratvaṃ tu na kadācana labhyate || 24 ||

ityākarṇya dvijamukhāccintayāmāsa sā punaḥ |
idaṃ svaprajñayaivāśu bhītā priyaviyogataḥ || 25 ||

svaprajñayaiva idaṃ vakṣyamāṇaṃ cintayāmāsa || 25 ||

maraṇaṃ bharturagre me yadi daivādbhaviṣyati |
tatsarvaduḥkhanirmuktā saṃsthāsye sukhamātmani || 26 ||

ātmani sarvaduḥkhanirmuktā | paraloke etajjanmasmaraṇābhāvena 
bhartṛviyogaduḥkhāprasakteriti bhāvaḥ || 26 ||

atha varṣasahasreṇa bhartādau cenmariṣyati |
tatkariṣye tathā yena jīvo gehānna yāsyati || 27 ||

tadbhramadbhartṛjīve'sminnije śuddhāntamaṇḍape |
bhartrā vilokitā nityaṃ nivatsyāmi yathāsukham || 28 ||

śuddhāntasyāntaḥpurasya maṇḍape || 28 ||

adyaivārabhyaitadarthaṃ devīṃ jñaptiṃ sarasvatīm |
japopavāsaniyamairātoṣaṃ pūjayāmyaham || 29 ||

jñaptiṃ cidrūpam || 29 ||

iti niścitya sā nāthamanuktvaiva varāṅganā |
yathāśāstraṃ cacārograṃ tathā niyamamāsthitā || 30 ||

nāthamanuktveti | nanu yā strī bhartrā'nanujñātā upavāsavrataṃ caret | āyuṣyaṃ 
harate bharturmṛtā narakamṛcchati || iti ninditamidaṃ kathaṃ yathāśāstramiti 
cet | pratyakṣaṃ vā parokṣaṃ vā sadā bhartṛhitaṃ caret | 
vratopavāsaniyamairupacāraiśca laukikaiḥ || iti śāstranindāyā 
bhartṛhitātiriktasvakāmyopavāsādiviṣayatvādadoṣaḥ || 30 ||

trirātrasya trirātrasya paryante kṛtapāraṇā |
devadvijaguruprājñavidvatpūjāparāyaṇā || 31 ||

snānadānatapodhyānanityodyuktaśarīrikā |
sarvāstikyasadācārakāriṇī kleśahāriṇī || 32 ||

sarvasmin śāstrārthe astyavaśyaṃ phalamiti buddhiḥ sarvāstikyam || 32 ||

yathākālaṃ yathodyogaṃ yathāśāstraṃ yathākramam |
toṣayāmāsa bhartāramaparijñātasaṃsthitiḥ || 33 ||

trirātraśatamevaṃ sā bālā niyamaśālinī |
anārataṃ taponiṣṭhāmatiṣṭhatkaṣṭaceṣṭayā || 34 ||

atiṣṭhat anuṣṭhitavatī || 34 ||

p. 170)

trirātrāṇāṃ śate cātha pūjitā pratimānitā |
tuṣṭā bhagavatī gaurī vāgīśā samuvāca tām || 35 ||

bāhyopacāraiḥ pūjitā bhāvopacāraiḥ pratimānitā || 35 ||

śrīsarasvatyuvāca |

nirantareṇa tapasā bhartṛbhaktyatiśālinā |
parituṣṭāsmi te vatse gṛhāṇa varamīpsitam || 36 ||

śrīrājñyuvāca |

jaya janmajarājvālādāhadoṣaśaśiprabhe |
jaya hārdāndhakāraughanivāraṇaraviprabhe || 37 ||

bhāvibhartṛjīvanabrahmavidyāprāptiṃ bhāgyānurūpāmeva stutiṃ 
daivādrājñyuvāca - jayeti || 37 ||

amba mātarjaganmātastrāyasva kṛpaṇāmimām |
idaṃ varadvayaṃ dehi yadahaṃ prārthaye śubhe || 38 ||

imāṃ māmiti śeṣaḥ || 38 ||

ekaṃ tāvadvidehasya bharturjīvo mamāmbike |
asmādeva hi mā yāsīnnijāntaḥpuramaṇḍapāt || 39 ||

dvitīyaṃ tvāṃ mahādevi prārthaye'haṃ yadā yadā |
darśanāya varārthāya tadā me dehi darśanam || 40 ||

yadā yadā varārthāya darśanāya prārthaye tadā darśanaṃ dehītyanvayaḥ || 40 ||

ityākarṇya jaganmātā tavāstvevamiti svayam |
uktvāntardhānamagamatprotthāyormirivārṇave || 41 ||

atha sā rājamahiṣī parituṣṭeṣṭadevatā |
śrutagīteva hariṇī babhūvānandadhāriṇī || 42 ||

pakṣamāsartukaṭake dināre varṣadaṇḍake |
kṣaṇanābhau spandamaye kālacakre vahatyatha || 43 ||

pakṣā nemikaṭakā māsā madhyakaṭakā ṛtavo nābhikaṭakā yasya | trinābhi 
cakramajaram iti śruteḥ | tratayānusyūtāni dinānyarāstiryaganuprotaśaṅkavaḥ 
kesaraprāyā yasya | varṣaḥ saṃvatsaro'kṣadaṇḍako yasya | 
kṣaṇastriṃśatkalātmako nābhirmadhyacchidraṃ yasya tathāvidhe 
sūryādispandamaye || 43 ||

antardhimājagāmāsyāḥ patyustaccetanaṃ tanau |
saṃdṛśyamānamevāśu śuṣkapatraraso yathā || 44 ||

raṇakhaṇḍitadehasyetyuttarāllabhyate [dehasya iti ṣaṣṭhyekavacanāntaṃ 
padametat 45 tamaślokagataraṇakhaṇḍitadehe iti saptamyekavacananirdeśakamiti 
bhāti] | patyustatprāṇanādiliṅgaiḥ pratyakṣaprāyaṃ cetanaṃ tanau liṅgadehe 
antardhi tirobhāvamāyayau || 44 ||

raṇakhaṇḍitadehe'sminmṛte'ntaḥpuramaṇḍape |
nirjalā nalinīvāsau parāṃ mlānimupāyayau || 45 ||

nalinī padminī || 45 ||

viṣoṣṇaśvasanadhvastasakalādharapallavā |
prāpa sā maraṇāvasthāṃ saśalyeva mṛgī yathā || 46 ||

viṣavaduṣṇena niḥśvasanena dhvasto vivarṇīkṛtaḥ | saśalyevetyutprekṣā | 
mṛgī yathetyupameti na yathāśabdapaunaruktyam | saśalyeti mṛgyā api 
viśeṣaṇam || 46 ||

prāpa sā tamasāndhatvaṃ tasminmaraṇamāgate |
dīpajvālālave kṣīṇe sadmaśrīriva bhūṣitā || 47 ||

sadmaśrīrgṛhaśobhā | bhūṣitā prāgdīpenālaṃkṛtā || 47 ||

kārśyamāpa kṣaṇenāsau bālā virasatāṃ gatā |
yathā srotasvinī srotaḥkṣaye kṣāravidhūsarā || 48 ||

srotasaḥ pravāhasya kṣaye śoṣe kṣāreṇoṣeṇa vidhūsarā || 48 ||

kṣipramākrandinī kṣipraṃ maunamūkā viyoginī |
babhūva cakravākrīva māninī maraṇonmukhī || 49 ||

māninī prāgbhartṛmanmānavatī tatkṣayānmaraṇonmukhī || 49 ||

atha tāmatimātravihvalāṃ 
sakṛpākāśabhavā sarasvatī |
śapharīṃ hṛdaśoṣavihvalāṃ
prathamā vṛṣṭirivānvakampataḥ || 50 ||

sakṛpā prāgbahujanmasvārādhitatvāttattvajñānadānaparyavasitakṛpāvatī | 
ākāśabhavā aśarīriṇīti yāvat | anvakampatetyanukampāphalamāśvāsanaṃ 
lakṣyate || 50 ||

ityārṣe śrīvāsiṣṭhamahārāmāyaṇe vālmīkīye utpattiprakaraṇe 
maṇḍapopākhyāne rājñīparidevanaṃ nāma ṣoḍaśaḥ sargaḥ || 16 ||

iti śrīvāsiṣṭhamahārāmāyaṇatātparyaprakāśe utpattiprakaraṇe 
rājñīparidevanaṃ nāma ṣoḍaśaḥ sargaḥ || 16 ||

saptadaśaḥ sargaḥ 17 

śrīsarasvatyuvāca |

śavībhūtamimaṃ vatse bhartāraṃ puṣpapuñjake |
ācchādya sthāpayainaṃ tvaṃ punarbhartārameṣyasi || 1 ||

anvayavyatirekābhyāṃ navyaprāktanasargayoḥ |
manomātravilāsatvāttulyatvamiha bodhyate || 1 ||

aśarīriṇyevāśvāsanavarapradānābhyāmanukampamānā śrīsarasvatyuvāca - 
śavībhūtamiti | puṣpapuñjake puṣparāśau || 1 ||

puṣpāṇi mlānimeṣyanti no nacaiṣa vinaṅkṣyati |
bhūyaśca tava bhartṛtvamacireṇa kariṣyati || 2 ||

no iti niṣedhārtho nipātaḥ pūrvānvayī || 2 ||

etadīyaśca jīvo'sāvākāśaviśadastava |
na nirgamiṣyati kṣipramito'ntaḥpuramaṇḍapāt || 3 ||

prāktanavarasyāsatyatāśaṅkāṃ vārayati - etadīya iti || 3 ||

ṣaṭpadaśreṇinayanā samākarṇyeti bandhubhiḥ |
sā samāśvāsitāgatya payobhiriva padminī || 4 ||

yathā payaḥśoṣācchuṣyantī padminī payobhirāgatyāśvāsyate tadvat || 4 ||

patiṃ saṃsthāpya tatraiva puṣpapūrapragopitam |
kiṃcidāśvāsitā'tiṣṭhaddaridreva nidhāninī || 5 ||

p. 171)

tasminneva dine saiṣā tasmiñchuddhāntamaṇḍape |
ardharātre parijane sarvasminnidrayā hṛte || 6 ||

śuddhānto'varodhaḥ || 6 ||

jñaptiṃ bhagavatīṃ devīṃ śuddhadhyānamahādhiyā |
duḥkhādāhvāyayāmāsa sovāca samupetya tām || 7 ||

śuddhadhyānasahitamahādhiyā āhūtevāgatetyāhvāyayāmāsetyutprekṣā | artihrī 
- ityetadapavādena śācchāsāhvā - ityādinā yuk | sā sarasvatī || 7 ||

kiṃ smṛtāsmi tvayā vatse dhatse kimiti śokitām |
saṃsārabhrāntayo bhānti mṛgatṛṣṇāmbuvanmudhā || 8 ||

tatrādau śokāpanayāya taddhetūnāṃ mithyātvamāha - saṃsāreti || 8 ||

līlovāca |

kva mamāvasthito bhartā kiṃ karotyatha kīdṛśaḥ |
samīpaṃ naya māṃ tasya naikā śaknopi jīvitum || 9 ||

śrīdevyuvāca |

cittākāśaṃ cidākāśamākāśaṃ ca tṛtīyakam |
dvābhyāṃ śūnyataraṃ viddhi cidākāśaṃ varānane || 10 ||

ihalokavatparalokakalpanāyā api cinmātrādhiṣṭhānakatvaṃ darśayituṃ 
cidākāśaṃ vivicya darśayati - citteti | vāsanāmayaṃ cittākāśaṃ nirūḍhaṃ 
vyāvahārikaṃ tṛtīyakaṃ ubhayasaṃdhāvubhayaśūnyaṃ cidākāśaṃ 
sulakṣyamiti bhāvaḥ || 10 ||

taccidākāśakośātma cidākāśaikabhāvanāt |
avidyamānamapyāśu dṛśyate'thānubhūyate || 11 ||

cidākāśameva svāvaraṇājñānāviviktaṃ sphuradasajjagadātmanā sadyo 
dṛśyate tena ca duḥkhādyanubhūyata ityāha - taditi | tat 
pṛthagavidyamānamapi cidākāśasyaikāgracintanāt āśu ita eva dṛśyate atha 
tatra gatvā anubhūyate cetyarthaḥ || 11 ||

deśāddeśāntaraprāptau saṃvido madhyameva yat |
nimiṣeṇa cidākāśaṃ tadviddhi varavarṇini || 12 ||

tadarthaṃ cidākāśaṃ paricāyayati - deśāditi | 
kramikaviṣayadvayābhāsasaṃdhau tadubhayaśūnyacidākāśaḥ sulakṣya ityarthaḥ 
|| 12 ||

tasminnirastaniḥśeṣasaṃkalpā sthitimeṣi cet |
sarvātmakaṃ padaṃ tattvaṃ tvaṃ tadāpnoṣyasaṃśayam || 13 ||

atastava tatprāptireva tadbhāvasthitabhartṛsamīpe prāptistatraiva 
bhartṛparalokakalpanādityāśayenāha - tasminniti || 13 ||

atyantābhāvasaṃpattyā jagataścaitadāpyate |
nānyathā madvareṇāśu tvaṃ tu prāpsyasi sundari || 14 ||

kathaṃ tarhi tatprāptistatropāyamāha - atyanteti | tattvadarśanenāvidyākṣaye 
dvaitānudaya evātyantābhāvasaṃpattiḥ | tatra nānyaḥ panthā iti 
śrutirmānamityabhipretyāha - nānyatheti | mama tarhi kathaṃ 
jñānaprāptistatrāha - madvareṇeti || 14 ||

śrīvasiṣṭha uvāca |

ityuktvā sā yayau devī divyamātmīyamāspadam |
līlā tu līlayaivāsīnnirvikalpasamādhibhāk || 15 ||

līlayā varaprabhāvādvinaivābhyāsaśramam || 15 ||

tattatyāja nimeṣeṇa sāntaḥkaraṇapañjaram |
svadehaṃ khamivoḍḍīnā muktanīḍā vihaṃgamī || 16 ||

lohapañjaravaddurbhedyāntaḥkaraṇasahitaṃ sthūladeham | sthirīkṛtacetasā 
abhimānatyāga evātra vivakṣito natu maraṇavadbahirnirgamanam || 16 ||

dadarśa khasthā bhartāraṃ tasminnevālayāmbare |
saṃsthitaṃ pṛthvīpālamāsthāne bahurājani || 17 ||

khamatra cidākāśastatsthā satī ālayāmbare 
āvirbhūtasvavāsanākarmānurūpadehagehādisaṃpattyā saṃsthitam || 17 ||

siṃhāsane samārūḍhaṃ jayajīveti saṃstutam |
prastutaṃ maṇḍalānīkakāryamāhartumādṛtam || 18 ||

prastutamupasthitaṃ kāryamāhartuṃ saṃpādayitum || 18 ||

patākāmañjarīkīrṇarājadhānīgṛhasthitam |
pūrvadvārasthitāsaṃkhyamuniviprarṣimaṇḍalam || 19 ||

patākāmaṇḍalairvyāptāyā rājadhānyāḥ pradhānagṛhe sthitam | ita ārabhya 
bahupadabahuvrīhayaḥ sarve || 19 ||

dakṣiṇadvāragāsaṃkhyarājarājeśamaṇḍalam |
paścimadvāragāsaṃkhyalalanālokamaṇḍalam || 20 ||

lalanālokāḥ strījanāḥ || 20 ||

uttaradvāragāsaṃkhyarathahastyaśvasaṃkulam |
ekabhṛtyavinirṇītadakṣiṇāpathavigrahma || 21 ||

ekabhṛtyavacasā vinirṇīto dakṣiṇāpathe vigraho yuddhaprasaṅgo yena || 21 ||

karṇāṭanātharacitapūrvadeśakriyākramam |
surāṣṭrādhipanirṇītasarvamlecchottarāpatham || 22 ||

sarvadeśarājānāṃ tadvaśyatāṃ darśayati - karṇāṭeti | kriyākramo 
vyavahāramaryādāsthāpanam | nirṇītāḥ nigṛhya vaśīkṛtāḥ || 22 ||

māladeśasamākrāntasarvapāścātyataṅgaṇam |
dakṣiṇābdhitaṭāyātalaṅkādūtavinoditam || 23 ||

māladānāmīśena rājñā samyagākrāntāstaṅgaṇā deśaviśeṣāḥ || 23 ||

pūrvābdhitaṭamāhendrasiddhoktagaganāpagam |
uttarābdhitaṭāyātadūtavarṇitaguhyakam || 24 ||

mahendraparvate bhavo māhendraḥ siddhastapasvī tenoktā varṇitā 
sahasramukhavistārādivicitrā gaganāpagā gaṅgā yasmai || 24 ||

paścimābdhitaṭālokavarṇitāstamayakramam |
asaṃkhyabaddhabhūpālakalākīrṇākhilājiram || 25 ||

abdhitaṭamālokitavānityabdhitaṭāloko dūtastena varṇitaḥ | asaṃkhyānāṃ 
śreṇībaddhānāṃ bhūpālānāṃ kalābhiḥ kāntibhiḥ || 25 ||

yajñavāṭapaṭhadviprajitatūryāgraniḥsvanam |
bandikolāhalollāsapratiśrudvanakuñjaram || 26 ||

turyāgraṃ vādyaśreṣṭham | vandikolāhalollāsasya pratiśrutaḥ pratidhvanikarā 
vanakuñjarā yasya || 26 ||

p. 172)

geyavādyotadhvānapradhvanadgānāntaram |
hayahastirathārājirajomeghaghanāmbaram || 27 ||

geyebhyo vādyebhyaścodyatairdhvānaiḥ pradhvanadgaganamadhyaṃ yasya | 
hayādīnāṃ ā sarvato rājayo yatra || 27 ||

puṣpakarpūradhūpāḍhyaṃ gandhāmoditaparvatam |
sarvamaṇḍalasaṃbhāraracitānekaśāsanam || 28 ||

parvataśabdena parvatasadṛśāḥ prāsādā ucyante | sarvebhyo maṇḍalebhya 
āhṛtyopāyanādi saṃbharanti pūrayanti gṛhaṃ ye 
mṛtyāstebhyoracitānekaśāsanam || 28 ||

yaśaḥkarpūrajaladasuśubhrāmbaraparvatam |
rodasīstambhabhūtaikasvapratāpajitārkakam || 29 ||

svayaśaḥkarpūrarāśyupamānā jaladalakṣaṇāḥ suśubhrā ambarodbhūtaparvatā 
yasya || 29 ||

ārambhamantharodārakāryasaṃvyagrabhūmipam |
nānānagaranirmāṇasodyogasthapatīśvaram || 30 ||

ārambhamanthareṣu gurutarārambheṣūdārakāryeṣu saṃvyagrā bhūmipāḥ 
sāmantā yasya | sthapatayaḥ śilpikulapatayaḥ || 30 ||

papātātha mahārambhā sā tāṃ narapateḥ sabhām |
vyomātmikā vyomamayīṃ mihikevāmbarāṭavīm || 31 ||

papāta praviveśa | sā līlā | vāsanāmātrarūpatvādubhayorvyomarūpatā | mihikā 
nīhārapaṭalī || 31 ||

bhramantīṃ tatra tāmagre dadṛśuste na kecana |
saṃkalpamātraracitāṃ puruṣāḥ kāminīmiva || 32 ||

saṃkalpamātraracitāmityubhayānvayi || 32 ||

tathā te tāṃ na dadṛśuḥ saṃcarantīṃ purogatām |
anyasaṃkalparacitāmanyena nagarīṃ yathā || 33 ||

prāktanāneva tānsarvānsvāndadarśa sabhāgatān |
bhūbhṛteva susaṃprāptānnagarānnagarāntaram || 34 ||

svānsvīyān | bhūmṛtā saheti śeṣaḥ || 34 ||

taddeśāṃstatsamācārāṃstathā tāneva bālakān |
tā eva bālavanitāstāṃstāneva ca mantriṇaḥ || 35 ||

taiḥ svadeśīyaiḥ sama ācāro yeṣāṃ tan || 35 ||

tāneva bhūmipālāṃśca tāṃstāneva ca paṇḍitān |
tāneva narmasacivānbhṛtyāṃstāneva tādṛśān || 36 ||

nabhaṃsacivān rahasyavicārasahāyān || 36 ||

athānyānapyapūrvāṃśca paṇḍitānsuhṛdastathā |
vyavahārāṃstathānyāṃśca paurānanyāṃstathaiva ca || 37 ||

vāsanāmaye svāpna iva na pūrvasādṛśyaniyama ityāha - atheti || 37 ||

madhyāhnakāle divase ghanadāvākulā diśaḥ |
antarikṣaṃ sacandrārkaṃ sāmbhodapavanadhvani || 38 ||

ghanairnibiḍairdāvairaraṇyaiḥ || 38 ||

mahīruhanadīśailapurapattanamaṇḍitam |
nānānagaravinyāsajaṅgalagrāmasaṃkulam || 39 ||

dviraṣṭavarṣaṃ bhūpālaṃ prāktanyā jarasojjhitam |
prāktanīṃ janatāṃ sarvāṃ samasstāngrāmavāsinaḥ || 40 ||

sā tānālokya lalanā cintāparavaśābhavat |
tasminnagaravāstavyāḥ kiṃ te sarve mṛtā [mṛtā api iti pāṭhaḥ] 
iti || 41 ||

tasminvāsanānagare ālokya nagaravāstavyāḥ prāktananagarasthāḥ || 41 ||

punaḥ prajñaptibodhena prāktanāntaḥpuraṃ gatā |
kṣaṇena ca dadarśātra sārdharātre tathaiva tān || 42 ||

prajñaptiḥ sarasvatī tatprasādajena bodhena samādhivyutthānena | tathaiva 
pūrvavadeva sthitāniti śeṣaḥ || 42 ||

atha sotthāpayāmāsa nidrākrāntaṃ sakhījanam |
āha cātīva me duḥkhamāsthānaṃ dīyatāmiti || 43 ||

āsthānaṃ sabhāyāṃ saṃnidhānam || 43 ||

bhartuḥ siṃhāsanasyāsya pārśve tiṣṭhāmyahaṃ yadi |
paśyāmi [paśyantī iti pāṭhaḥ] svabhyasaṃghātaṃ tatprajīvāmi 
nānyathā || 44 ||

sa rājaparivāro'tha tayetyukte [tayetyukto iti pāṭhaḥ] yathākramam |
āsīdvinidraḥ saṃvyagraḥ [saṃvignaḥ iti pāṭhaḥ] sarvaḥ 
sarvasvakarmaṇi || 45 ||

yathākramaṃ yathocitaṃ sarvasminsvasvocitakarmaṇi || 45 ||

paurānsabhyānsamānetuṃ [sarvānsabhyān iti pāṭhaḥ] 
yayuryāṣṭikapaṅktayaḥ |
vyavahāraṃ kalayitumurvyāmarkakarā iva || 46 ||

āsthānabhūmiṃ bhṛtyāśca mārjayāmāsurādṛtāḥ |
prāvṛṭayodamalinaṃ khaṃ śaradvāsarā iva || 47 ||

aṅgaṇaṃ prati dīpaughāstasthuḥ pītatamombhasaḥ |
āścaryadarśanāyeva saṃprāptā ṛkṣapaṅktayaḥ || 48 ||

ṛkṣapaṅktayo nakṣatrasamūhāḥ || 48 ||

janatāḥ pūrayāmāsuḥ pūrairajirabhūmikāḥ |
abdhīnpralayasaṃśuṣkānpurāsarga ivāmbhasā || 49 ||

pūraiḥ pūravatpravṛttaiḥ saṅghaiḥ | purāsargo janasṛṣṭiprākkālaḥ || 49 ||

ājagmurmantrisāmantāḥ svasvaṃ sthānamaninditāḥ |
trailokye punarutpanne lokapālā yathā diśaḥ || 50 ||

vavurākīrṇakarpūrasāndrāvaśyāyaśītalāḥ |
utphullakusumodvāntamāṃsalāmoditānilāḥ || 51 ||

avaśyāyo himam | dhāvalyaśaityābhyāṃ 
tatsādṛśyopapādanāyākīrṇakarpūreti | kusumodvāntarmakarandairmāsalaḥ 
puṣṭa āmodaḥ saṃjāto yeṣām | tārakāditvāditac || 51 ||

paryanteṣu pratīhārāstasthurdhavalavāsasaḥ |
ṛṣyamūkārkatāpārtameghamālā ivādriṣu || 52 ||

paryanteṣvāsthānaprānteṣu | ṛṣyamūkaḥ sugrīvālayastatra 
sugrīvānugrahāyārkasya viśeṣasaṃnidhānāttattāpārtāḥ | adriṣu himavadādiṣu || 
52 ||

prabhāpītatamaḥpuñjāḥ petuḥ puṣpotkarā bhuvi |
caṇḍamārutavidhvastāstārakānikarā iva || 53 ||

caṇḍamāruto'tra pralayamārutaḥ || 53 ||

p. 173)

āsthānaṃ pūrayāmāsurmahīpālānuyāyinaḥ |
utphullakamalotkīrṇaṃ haṃsā iva sarovaram || 54 ||

soṃhāsanasamīpasthe haimacitrāsane nave |
upāviśadasau līlā līlaiva smaracetasi || 55 ||

smarasya cetasi līlā ratiriva smaravikṛte cetasi līlā śṛṅgāraceṣṭeva vā || 55 ||

dadarśa tānnṛpānsarvānpūrvāneva yathāsthitān |
gurūnāryānsakhīnsabhyānsuhṛtsaṃbandhibāndhavān || 56 ||

āryānmānyān || 56 ||

sakalameva hi pūrvavadeva sā 
samavalokya mudaṃ paramāṃ yayau |
nṛpatirāṣṭrajanaṃ khalu jīvanā-
bhyuditayā ca babhau śaśivacchriyā || 57 ||

khalu jīvanaṃ niścitaṃ jīvanaṃ tadabhyuditayā || 57 ||

ityārṣe śrīvāsiṣṭhamahārāmāyaṇe vālmīkīye utpattiprakaraṇe līlopākhyāne 
saṃdeharāṣṭravarṇanaṃ nāma saptadaśaḥ sargaḥ || 17 ||

iti śrīvāsiṣṭhamahārāmāyaṇatātparyaprakāśe utpattiprakaraṇe 
sandeharāṣṭravarṇanaṃ nāma saptadaśaḥ sargaḥ || 17 ||

aṣṭādaśaḥ sargaḥ 18 

śrīvasiṣṭha uvāca |

itthaṃ vinodayāmīdaṃ duḥkhadaṃ cittamityalam |
bodhayitveṅgitairbhūpānāsthānādutthitātha sā || 1 ||

samādhidṛṣṭasargasya pūrvasargasya cādhunā |
dṛśyatvāttulyamithyātve cinmātrasthitirucyate || 1 ||

itthamāsthānadarśanādinā 
vinodayāmyāśvāsayāmītiṅgitairabhiprāyasūcakaceṣṭābhirbhūpānbodha##-

praviśyāntaḥpuraṃ bhartuḥ pārśve'ntaḥpuramaṇḍape |
viveśa puṣpaguptasya cintayāmāsa cetasā || 2 ||

puṣpairguptasya cchannasya bhartuḥ pārśve upaviśyeti śeṣaḥ || 2 ||

aho vicitrā māyeyamete'smatpuramānavāḥ |
bahirantaravaddeśe tatra ceha ca saṃsthitāḥ || 3 ||

tatra samādhidṛṣṭe'ntaravatyavakāśavati deśe ihāsmatpure ca || 3 ||

tālītamālarhitālamālitā girayo'pyamī |
yathā tatra tathehāpi vata māyeyamātatā || 4 ||

tathehāpi saṃsthitā ityanuṣajyate || 4 ||

ādarśe'ntarbahiścaiva yathā śailo'nubhūyate |
bahirantaścidādarśe tathā sargo'nubhūyate || 5 ||

māyātvameva dṛṣṭāntena saṃbhāvayati - ādarśa iti || 5 ||

tatra bhrāntimayaḥ sargaḥ kaḥ syātkaḥ pāramārthikaḥ |
iti pṛcchāmi vāgīśāmabhyarcyoktamasaṃśayam || 6 ||

tarhi dṛṣṭāntavadevānyatarasyaiva mithyātvaṃ na dvayorapīti 
saṃbhāvanātsaṃdehaṃ darśayati - tatreti | vāgīśāmabhyarcya tadagre 
svenoktaṃ saṃśayamasaṃśayaṃ yathā syāttathā pṛcchāmi || 6 ||

iti niścitya tāṃ devīṃ pūjayāmāsa sā tadā |
dadarśa ca puraḥ prāptāṃ kumārīrūpadhāriṇīm || 7 ||

bhadrāsanagatāṃ devīmupaviśya purogatā |
paramārthamahāśaktiṃ līlā'pṛcchadbhuvi sthitā || 8 ||

bhuvi sthitā līlā purogatā bhūtvopaviśyāpṛcchadityanvayaḥ || 8 ||

līlovāca |

anukampyasya no devi bhajantyudvegamuttamāḥ |
tvayaivaṃ kila sargādau sthāpitā sthitiruttamā || 9 ||

anukampyasya dayocitasya viṣaye iti śeṣaḥ | sthitirmaryādā || 9 ||

tadidaṃ yatpuraḥ prahvā pṛcchāmi parameśvari |
tadbrūhi tvatkṛto nūnaṃ saphalo me'stvanugrahaḥ || 10 ||

tattasmādidaṃ pṛcchāmi tadbrūhi || 10 ||

asyādarśo jagannāmnaḥ khādapyadhikanirmalaḥ |
yasya yojanakoṭīnāṃ koṭayo'vayavo manāk || 11 ||

saṃśayabījodghāṭanāyopodghātena samādhyanubhūtamātmasvarūpaṃ 
prathamamanuvadati - asyetyāditribhiḥ | manāk alpaḥ || 11 ||

niḥsaṃdhitavacojyotirghano mṛdusuśītalaḥ |
acetyaciditi khyāto nāmnā nirbhittiragrataḥ || 12 ||

niḥsaṃdhitāni saṃsargāgocarāṇi | akhaṇḍārthānīti yāvat | vacāṃsi 
yasmiṃstathāvidhaḥ prajñānajyotirghanaḥ amūrtatvānmṛdurakaṭhino 
niḥśeṣatāpopaśamācchītalo nirbhittirnirāvaraṇo nirbhedo vā 
sarvavyavahāreṣvagrataḥ sphuranniti śeṣaḥ || 12 ||

dikkālakalanākāśaprakāśaniyatikramāḥ |
yatreme pratibimbanti parāṃ pariṇatiṃ gatāḥ || 13 ||

yatrātmādarśe dikkālau tadantaśca sarvakāryāṇāṃ kalanā 
utpattirutpannānāmākāśe'vakāśaprāptistejonayanādibhiḥ prakāśaḥ 
prakāśitānāṃ 
cārthakriyāsvanenedamitthamevopapāditamīdṛśavyavahāropayuktamiti 
niyatikramāḥ parāṃ deśakālavistīrṇā pariṇatiṃ vikāravaicitryaṃ gatāḥ prāptāḥ 
pratibimbavadantaḥ sphuranti || 13 ||

trijagatpratibimbaśrīrbahirantaśca saṃsthitā |
tatra vai kṛtrimā kā syātkāsau vā syādakṛtrimā || 14 ||

aupodghātikaprasañjitaṃ prastutaṃ pṛcchati - trijagaditi | tatra tayormadhye | 
kṛtrimā kālpanikī | mithyeti yāvat || 14 ||

śrīdevyuvāca |

akṛtrimatvaṃ sargasya kīdṛśaṃ vada sundari |
kīdṛśaṃ kṛtrimatvaṃ syādyathāvatkathayeti me || 15 ||

tattvadṛśā jagatyakṛtrimatvaṃ nāstyevetyāśayena saṃśayabījaṃ nirasiṣyantī 
devī pṛcchati - akṛtrimatvamiti || 15 ||

p. 174)

līlovāca |

yathāhamiha tiṣṭhāmi tvaṃ ca devi sthitāmbike |
asāvakṛtrimaḥ sarga iti deveśi vedmyaham || 16 ||

vipulatvena pramitasya tadaparyāptadeśakālaparicchedo mithyātvavyāpyo 
giripratibimbādau dṛṣṭaḥ saca bhartṛprapañca eva dṛśyate nāsminniti 
vaidharmyadarśinī līlovāca - yathetyādi dvābhyām vedmi saṃbhāvayāmi || 16 
||

yatrādhunā sa bhartā me sthitaḥ sargaḥ sa kṛtrimaḥ |
ahaṃ manye yataḥ śūnyo deśakālādyapūrakaḥ || 17 ||

śūnyo mithyābhūto yataḥ svāvasthityaparyāptasyālpasyāpi 
deśakālavyavahārāderapūrakaḥ pratibimbasvapnaparvatādistathā dṛṣṭa 
ityarthaḥ || 17 ||

śrīdevyuvāca |

kṛtrimo'kṛtrimātsargānna kadācana jāyate |
nahi kāraṇataḥ kāryamudetyasadṛśaṃ kvacti || 18 ||

bhartṛsargo nirhetukaḥ sahetuko vā | nādyaḥ | anutpattiprasaṅgāt | dvitīye 
kṛtrimahetuko'kṛtrimahetuko vā | tadā'dyepi etatsargahetuko'nyahetuko vā | 
tatrānyasyāprasiddherādyakalpapariśeṣe kṛtrimahetorasyāpi sargasya 
kṛtrimatvaprasaṅgaḥ | bhinnasattakayorhetuphalabhāvādarśanāditi na 
sargayorvaidharmyamityāśayena devyuttaramāha - kṛtrima iti || 18 ||

līlovāca |

dṛśyate kāraṇātkāryaṃ suvilakṣaṇamambike |
ambvādātumaśaktā mṛdghaṭastajjastadāspadam || 19 ||

uktaniyame līlā vyabhicāraṃ śaṅkamānāha - dṛśyata iti | piṇḍabhūtā 
mṛt ambu jalamādātumantardhārayitumaśaktā | tajjo ghaṭastu tasyāmbuna 
āspadaṃ dhāraṇasamartho dṛśyate | tathāca samaśaktitāniyamavanna 
samasattāniyamo'pi saṃbhavatīti bhāvaḥ || 19 ||

śrīdevyuvāca |

saṃpadyate hi yatkāryaṃ kāraṇaiḥ sahakāribhiḥ |
mukhyakāraṇavaicitryaṃ kiṃcittatrāvalokyate || 20 ||

upādānavaicityātsahakārinimittavaicitryādvā piṇḍaghaṭayorvaicitryamastu yatkhalu 
tulyopādānanimittakaṃ yathā dīpāddīpāntaraṃ na tatra vaicitryaṃ dṛśyate | 
prakṛtasargayorapi tathātvamevetyāśayena devī samādhatte - saṃpadyata iti | 
mukhyamasādhāraṇaṃ daṇḍacakrādi || 20 ||

vada tadbhartṛsargasya kiṃ pṛthvyādiṣu kāraṇam |
tadbhūmaṇḍalato bhhutirjātā tatra varānane || 21 ||

tvadbhartṛsargasya tu nāsādhāraṇakāraṇavaicitryaṃ 
śakyamubhayormāyākāmakarmavāsanāmātramūlakatvāviśeṣādityāśayenāha 
- vadeti | etatsargāntargatapṛthvyādiṣu madhye tvadbhartṛsargasya kiṃ 
kāraṇaṃ yena vaicitryaṃ syāt | bhautikeṣvapi yathā etadbhūmaṇḍalato 
bhūtirutpattirjātā tathā tadbhūmaṇḍalatastatreti na vaiṣamyamityarthaḥ || 21 ||

gataṃ [smṛtestat iti pāṭhaḥ] cedita uḍḍīya kutaḥ syādiha bhūtalam 
|
sahakārīṇi kānīva kāraṇānyatra kāraṇe || 22 ||

atratyabhūmyādereva tatratyabhūmyādyutpattirastviti cettatrāha - gatamiti | 
agatena tatra kāryajananāyogāditi bhāvaḥ || 22 ||

kāraṇānāmabhāve'pi yodeti sahakāritā |
tatpūrvakāraṇānnānyatsarveṇetyanubhūyate || 23 ||

tasmādatratyasahakārikāraṇānāmabhāve'pi yā sāmagrīlakṣaṇā sahakāritā udeti 
kāryānyathānupapattyā kalpyate sā 
tatpūrvasargakāraṇātkāmakarmavāsanāvidyātmakādanyadanyā na | chāndasī 
klībatā | tathāca na vailakṣaṇyasiddhirityarthaḥ || 23 ||

līlovāca |

smṛtiḥ sā devi madbhartustathā sphāratvamāgatā |
smṛtistatkāraṇaṃ vedmi sargo'yamiti niścayaḥ || 24 ||

satyaitatsargānubhavajanyasaṃskārajaḥ pramuṣṭasattākasmṛtitulyaḥ svapna iva 
madbhartuḥ sargo'stviti vidhāntareṇa vaidharmyaṃ līlā śaṅkate - smṛtiriti || 
24 ||

śrīdevyuvāca |

smṛtirākāśarūpā ca yathā tajjastathaiva te |
bhartuḥ sargo'nubhūto'pi sa vyomaiva tathābale || 25 ||

tarhi tajjastasmātpūrvadṛṣtasargātsaṃskāradvārā jātaste bhartuḥ sargo yathā 
smṛtirākāśarūpā smṛtiriva purovartiviṣayaśūnyatvādākāśarūpastathā 
anubhūtaḥ saṃskārahetvanubhavaviṣayaḥ pūrvasargo'pi vyomaiva | yataḥ so'pi tathā 
tatpūrvasargasaṃskāraja ityarthaḥ || 25 ||

līlovāca |

smṛtyākāśamayaḥ sargo yathā bharturmamoditaḥ |
tathaivemamahaṃ manye sa sargo'tra nidarśanam || 26 ||

uktamarthaṃ vimṛśyābhyupagatavatī līlā devyāśayānurūpamevāha - 
smṛtīti || 26 ||

śrīdevyuvāca |

evametadasatsargo bhartustairbhāti bhāsuraḥ |
tathaivāyamihābhāti paśyāmyetadahaṃ sute || 27 ||

līloktimanumodamānā devyuvāca - evamiti | sarvathā asansargo yasminsa 
ātmaiva bhartustaistaiḥ sargabhāvairbhāti || 27 ||

līlovāca |

yathā patyuramūrto'smātsargātsargo bhramātmakaḥ |
jātastathā kathaya me jagadbhramanivṛttaye || 28 ||

śrīdevyuvāca |

prāksmṛterbhrāntimātrātmā sargo'yamudito yathā |
svapnabhramātmako bhāti tathedaṃ kathyate śṛṇu || 29 ||

asyāpi sargasya 
pūrvasargagocarasaṃskārajanyabhrāntitvamevetyuktārthasyopapādanāya 
maṇḍapopākhyānārambhaṃ pratijānīte - prāgiti || 29 ||

p. 175)

asti kvaciccidākāśe kvacitsaṃsāramaṇḍapaḥ |
ākāśakācadalavatsaṃsthānācchāditākṛtiḥ || 30 ||

tadupayogitayā saṃsāraṃ jīrṇamaṇḍapatvena varṇayati - astītyādinā | 
kvacidajñānāvṛtāṃśe tatrāpi kvacitsraṣṭrantaḥkaraṇabhāge | kaścit iti pāṭhe 
spaṣṭam | ākāśarūpaṃ yatkācakhaṇḍavannīlamūrdhvāvayavasaṃsthānaṃ 
tenācchāditākṛtiḥ || 30 ||

merustambhasthalokeśapurandhrīśālabhañjikaḥ |
caturdaśāpavarakastrigarto bhānudīpakaḥ || 31 ||

lokapālatatpurandhrīlakṣaṇāḥ pratimā yasmin | caturdaśabhuvanarūpā apavarakā 
antargṛhā yasmin | tribhuvanāntarālāni gartā yasmin || 31 ||

koṇasthabhūtavalmīkavyāptaparvataloṣṭakaḥ |
anekaputrajaraṭhaprajeśabrāhmaṇāspadam || 32 ||

bhūtavamrīṇāṃ valmīkaprāyanagarādivyāptāḥ parvatamṛtkhaṇḍā yasmin | 
prajeśo brahmā sa eva brāhmaṇaḥ || 32 ||

jīvaughakośakārāḍhyo vyomordhvatalakālimā |
nabhonivāsasiddhaughamaśakāhitaghuṃgumaḥ || 33 ||

kośakārāḥ svabandhanakośanirmātṛkṛmiviśeṣāḥ | ghuṃghumeti 
dvanyanukaraṇam || 33 ||

payodagṛhadhūmograjālāvalitakoṇakaḥ |
vātamārgamahāvaṃśasthitavaimānakīṭakaḥ || 34 ||

vātamārgaughaḥ sa eva mahāvaṃśaḥ | madhuvidyāyāṃ dyaureva tiraścīnavaṃśa 
ityukteḥ || 34 ||

surāsurādidurbālalīlākalakalākulaḥ |
lokāntarapuragrāmabhāṇḍopaskaranirbharaḥ || 35 ||

lokānāṃ bhvādīnāṃ āntarāḥ puragrāmā eva 
maṇḍapāntargatabhāṇḍopaskarātiśayāḥ || 35 ||

saraḥsrotobdhisarasījalokṣitamahītalaḥ |
pātālabhūtalasvargabhāgabhāsurakoṭaraḥ || 36 ||

tatra kasmiṃścidekasminkoṇeṣvambarakoṭare |
śailaloṣṭataleṣveko girigrāmakagartakaḥ || 37 ||

tatra tasminmaṇḍape | koṇaloṣṭatalayorbahutvaṃ pāśabahutvavadavivakṣitam | alpo 
grāmo grāmakaḥ sa eva gartakaḥ || 37 ||

tasminnadīśailavanopagūḍhe
sāgniḥ sadāraḥ sutavānarogaḥ |
gokṣīravān rājabhayādvimuktaḥ 
sarvātithirdharmaparo dvijo'bhūt || 38 ||

gomattvenaiva kṣīravattvalābhe paśvantarasapatterapi dyotanāya kṣīravānityuktiḥ | 
sarve'pi varṇāśramā atithayaḥ pūjyāḥ poṣyāśca yasya || 38 ||

ityārṣe śrīvāsiṣṭhamahārāmāyaṇe mokṣopāye utpattiprakaraṇe līlo0 
jagadbhrāntipratipādanaṃ nāmāṣṭādaśaḥ sargaḥ || 18 ||

iti śrīvāsiṣṭhamahārāmāyaṇatātparyaprakāśe utpattiprakaraṇe 
jagadbhrāntipratipādanaṃ nāmāṣṭādaśaḥ sargaḥ || 18 ||

ekonaviṃśaḥ sargaḥ 19

śrīdevyuvāca |

vittaveṣavayaḥkarmavidyāvibhavaceṣṭitaiḥ |
vasiṣṭhasyaiva sadṛśo natu vāsiṣṭhaceṣṭitaḥ || 1 ||

rājadarśanarājyecchādṛḍhasaṃkalpato janiḥ |
pādmasyāsyāpi sargasya prāgjanmoktyātra varṇyate || 1 ||

vittaṃ daivaṃ mānuṣaṃ ca | vāsiṣṭhāni 
ceṣṭitānīkṣvākuvaṃśapaurohityarāmopadeśādīni tadrahitaḥ || 1 ||

vasiṣṭha iti nāmnāsau tasyābhūdindusundarī |
nāmnā tvarundhatī bhāryā bhūmivyomanyarundhatī || 2 ||

prasiddhārundhatīsvarvyomani iyaṃ tu bhūmivyomanīti viśeṣaḥ || 2 ||

vittaveṣavayaḥkarmavidyāvibhavaceṣṭitaiḥ |
samaiva sāpyarundhatyā natu cetanasattayā || 3 ||

cetano jīvastatsattayā tatsvarūpasthityā | prasiddhārundhatīvasiṣṭhayostattvajñatayā 
jīvanmuktatvāttayostūttarajanmabhāvijñānatvena tadānīmajñatayā 
baddhatvādityarthaḥ || 3 ||

akṛtrimapremarasā vilāsālasagāminī |
sāsya saṃsārasarvasvamāsītkumudahāsinī || 4 ||

sa viprastasya śailasya sānau saralaśādvale |
kadācidupaviṣṭaḥ sandadarśādo mahīpatim || 5 ||

sānau prasthadeśe | saralāḥ samāḥ śādvalā haritatṛṇabhūmayo yasmin || 5 ||

samagraparivāreṇa yāntamākheṭakecchayā |
mahatā sainyaghoṣeṇa meroriva bibhitsayā || 6 ||

ākheṭakaṃ mṛgayā | bibhitsayā vidāraṇasaṃbhāvanayā | āśaṅkāyāṃ 
sanvaktavyaḥ iti san || 6 ||

cāmaraiḥ kīrṇacandrāṃśupatākābhirlatāvanam |
kurvāṇaṃ khaṃ sitacchatramaṇḍalai rūpyakuṭṭimam || 7 ||

latāvanaṃ cāmaraiḥ patākābhiśca kīrṇacandrāṃśu kurvāṇaṃ tathā khaṃ 
sitacchatramaṇḍalai rūpyasaudhaṃ kurvāṇam | ubhayatra tatsadṛśamityarthaḥ || 7 
||

aśvapādūsvanatkṣmājareṇupūrāvṛtāmbaram |
hāstikottambhitakaravātāṭṭālakagopitam || 8 ||

aśvānāṃ pādūbhiḥ khuratrāṇalohaiḥ khanantyāṃ mṛdutvātkhanane 
anukūlībhavantyāṃ kṣmāyāṃ jātai reṇubhiḥ pūritākāśam | ārohati 
hastītivatkarmaṇo'pyānukūlyācaraṇavivakṣayā kartṛtvācchatṛpratyayaḥ | tarhi 
kiṃ rājā'pi rajobhiḥ kīrṇo netyāha - hāstiketi | hastināṃ samūho hāstikam | 
acittahastidhenoṣṭhak iti ṭhak | tatpṛṣṭhasthairuttambhitā niruddhāḥ karāḥ 
sūryaraśmayo vātāśca yaistathāvidhairaṭṭālakaiḥ 
svarṇarajatamuktāmaṇḍapairgopitaṃ rakṣitam || 8 ||

p. 176)

mahākalakalāvartadravaddigbhūtamaṇḍalam |
kacatkāñcanamāṇikyahārakeyūramaṇḍalam || 9 ||

kalakalāḥ kolāhalāstairdigbhramādāvartavat dravanti daśadiśāṃ 
mṛgādibhūtamaṇḍalāni yasya tam || 9 ||

tamālokya mahīpālamidaṃ cintitavānasau |
aho nu ramyā nṛpatā sarvasaubhāgyabhāsitā || 10 ||

cintitavān cintāpūrvakaṃ saṃkalpitavān || 10 ||

padātirathahastyaśvapatākācchatracāmaraiḥ |
kadā syāṃ daśadikkuñjapūrako'haṃ mahīpatiḥ || 11 ||

kadā me vāyavaḥ kundamakarandasugandhayaḥ |
pāsyantyantaḥpurastrīṇāṃ surataśramasīkarān || 12 ||

karpūreṇa purandhrīṇāṃ pūrṇena yaśasā diśām |
indūdayāvadātāni kadā kuryāṃ mukhānyaham || 13 ||

sucaritrācaraṇaśikṣaṇaiḥ puraṃ dhārayantīti purandhrayastāsāṃ diśāṃ ca 
mukhāni karpūramiśracandanena yaśasā ca kramādindūdayenevāvadātāni 
saprakāśāni kadā kuryām || 13 ||

itthaṃ tataḥprabhṛtyeṣa vipraḥ saṃkalpavānabhūt |
svadharmanirato nityaṃ yāvajjīvamatandritaḥ || 14 ||

evamicchāmupavarṇyeṣṭaviṣaye saṃkalpamāha - itthamiti || 14 ||

himāśanirivāmbhojaṃ jarjarīkartumādṛtā |
jale jarjaritevātha jarā dvijamupāyayau || 15 ||

himātmikā aśanirvajramambhojamiva sarojale jarjaraḥ setuśaithilyaṃ tadvatteva 
cetyarthaḥ || 15 ||

āsannamaraṇasyātha bhāryā mlānimupāyayau |
tasya śāmyati puṣpartau lateva grīṣmabhītitaḥ || 16 ||

puṣpartau vasante || 16 ||

māmathārādhitavatī sā tatastvamivāṅganā |
amaratvaṃ suduṣprāpaṃ buddhvemaṃ sāvṛṇodvaram || 17 ||

devi svamaṇḍapādeva jīvo bharturmṛtasya me |
māyāsīdityatastasyāḥ sa evāṅgīkṛto mayā || 18 ||

svamaṇḍapādbahiriti śeṣaḥ | māyāsīdevetyanvayaḥ | ataḥ prārthanātsa 
prārthito'rthoṅgīkṛto datta iti yāvat || 18 ||

atha kālavaśādvipraḥ sa pañcatvamupāyayau |
tasminneva gṛhākāśe jīvākāśatayā sthitaḥ || 19 ||

pañcatvaṃ maraṇam | antaḥkaraṇavāsanāvacchinnaṃ brahma 
jīvākāśastadbhāvena sthitaḥ || 19 ||

saṃpannaḥ prāktanānalpasaṃkalpavaśataḥ svayam |
ākāśavapurevaiṣa patiḥ paramaśaktimān || 20 ||

nṛpaḥ saṃpanna ityuttaratrānvayaḥ | paramaśaktimān 
daivamānuṣaśaktiviśiṣṭaḥ || 20 ||

prabhāvajitabhūpīṭhaḥ pratāpākrāntaviṣṭapaḥ |
kṛpāpālitapātālastrilokavijayī nṛpaḥ || 21 ||

te eva śaktī prabhāvapratāpaśabdābhyāṃ vibhajyokteḥ | viṣṭapo'tra triviṣṭapaṃ 
bhūpātālayoḥ pṛthaggrahaṇāt || 21 ||

kalpāgnirarivṛkṣāṇāṃ strīṇāṃ makaraketanaḥ |
merurviṣayavāyūnāṃ sādhvabjānāṃ divākaraḥ || 22 ||

dāvāgnau punaḥ prarohasaṃbhāvanāpi syānnatu kalpāgnau | viṣayā eva 
vāyavaścāpalahetutvātteṣāṃ merurivāprakampyo viṣṭambhakaśca || 22 ||

ādarśaḥ sarvaśāstrāṇāmarthināṃ kalpapādapaḥ |
pādapīṭhaṃ dvijāgryāṇāṃ rākādharmāmṛtatviṣaḥ || 23 ||

dharmalakṣaṇasyāmṛtatviṣaścandrasya rākā paurṇimā || 23 ||

svagṛhābhyantarākāśe cittākāśamayātmani |
tasmindvije śavībhūte bhūtākāśaśarīriṇi || 24 ||

cittasaṃskārāvacchinnabrahmākāśapracurātmani | ata eva ākāśaśarīriṇi | 
śavībhūte mṛte sati || 24 ||

sā tasya brāhmaṇī bhāryā śokenātyantakarśitā |
śuṣkeva māṣaśimbīkā hṛdayena dvidhābhavat || 25 ||

bhartrā saha śavībhūtā dehamutsṛjya dūrataḥ |
ātivāhikadehena bhartāraṃ samupāyayau || 26 ||

paralokātivahanayogyena mānasena dehena || 26 ||

nadīnikhātamiva taṃ bhartāramanusṛtya sā |
ājagāma viśokatvaṃ sā vāsantīva mañjarī || 27 ||

nikhātaṃ nimnadeśam | sā prasiddhā | vāsantī vasantakālaprarūḍhā || 27 ||

tatrāsya viprasya gṛhāṇi santi 
bhūsthāvarādīni dhanāni santi |
adyāṣṭamaṃ vāsaramāptamṛtyo-
rjīvo girigrāmakakandarasthaḥ || 28 ||

tatra girigrāme | vāsaraṃ vartata iti śeṣaḥ | kaṃdaraśabdena gṛhamaṇḍapo 
gauṇyuocyate || 28 ||

ityārṣe śrīvāsiṣṭhamahārāmāyaṇe vālmīkīye utpattiprakaraṇe līlo0 
brāhmaṇamaraṇaṃ nāmaikonaviṃśaḥ sargaḥ || 19 ||

iti śrīvāsiṣṭhamahārāmāyaṇatātparyaprakāśe utpattiprakaraṇe 
brāhmaṇamaraṇaṃ nāmaikonaviṃśaḥ sargaḥ || 19 ||

viṃśaḥ sargaḥ 20 

śrīdevyuvāca |

sa te bhartādya saṃpanno dvijo bhūpatvamāgataḥ |
yā sāvarundhatī nāma brāhmaṇī sā tvamaṅgane || 1 ||

śrute prāgjanmacarite'pyasaṃbhāvanakātarā |
līlātra bodhyate devyā dṛṣṭāntaiścopapattibhiḥ || 1 ||

sa dvijo'dya bhūpatvamāgataḥ saṃste bhartā saṃpannaḥ || 1 ||

ihemau kuruto rājyaṃ tau bhavantau sudampatī |
cakravākāviva navau bhuvi jātau śivāviva || 2 ||

śivaśca śivā ca śivau || 2 ||

p. 177)

eṣa te kathitaḥ sarvaḥ prāktanaḥ saṃsṛtikramaḥ |
bhrāntimātrakamākāśamevaṃ jīvasvarūpadhṛk || 3 ||

uktāṃ kathāmupasaṃharantī sargadvayavatprāktano'pi sargo bhrama evetyāha - 
eṣa iti | tatra brahmākāśasya jīvabhāvabhrama eva mūlamityāha - bhrāntīti || 3 
||

bhramādasmāccidākāśe bhramo'yaṃ pratibimbitaḥ |
asatya eva vā satyo bhavatorbhavabhaṅgadaḥ || 4 ||

uttarottarabhrame pūrvapūrvabhramo heturiti darśayati - bhramāditi | 
svadṛṣṭyā asatya eva adhiṣṭhānadṛṣṭyā satyo vā || 4 ||

tasmādbhrāntimayaḥ kaḥ syātko vā bhrāntyujjhito bhavet |
sargo nirargalānarthabodhānnānyo vijṛmbhate || 5 ||

evaṃ ca mithyānarthabodhatvena sarvasargāṇāṃ tulyataivetyāha - tasmāditi || 5 
||

śrīvasiṣṭha uvāca |

ityākarṇya ciraṃ cāru vismayotphullalocanā |
bhūtvovāca vaco līlā līlālasapadākṣaram || 6 ||

asaṃbhāvanayā ciraṃ vismayotphullalocanā bhūtvā || 6 ||

līlovāca |

devi bhostvadvaco mithyā kathaṃ saṃpannamīdṛśam |
kva viprajīvaḥ svagṛhe kveme vayamiha sthitāḥ || 7 ||

mithyā anṛtamathavā tvadvacastvamithyā īdṛśaṃ viruddhamidaṃ kathaṃ 
saṃpannamityarthaḥ | ihāsinvipule deśe || 7 ||

tādṛglokāntaraṃ sā bhūste śailāstā diśo daśa |
kathaṃ bhānti gṛhasyāntarmadbhartā yeṣvavasthitaḥ || 8 ||

samādhidṛṣṭabhartṛsargo'pi svagṛhe asaṃbhāvita ityāha - tādṛgiti || 8 ||

matta airāvato baddhaḥ sarṣapasyeva koṭare |
maśakena kṛtaṃ yuddhaṃ siṃhaughairaṇukoṭare || 9 ||

asaṃbhāvanāpuṣṭaye devyuktārthe dṛṣṭāntairasamañjasatāmupapādayati - 
matta ityāditribhiḥ || 9 ||

padmākṣe sthāpito merurnirgirṇo bhṛṅgasūnunā |
svapnābdagarjitaṃ śrutvā citraṃ nṛtyanti barhiṇaḥ || 10 ||

asamaṃjasamevaitadyathā sarveśvareśvari |
tathā gṛhāntaḥ pṛthvī śailāścetyasamañjasam || 11 ||

yathāvadetaddeveśi kathayāmalayā dhiyā |
prasādānugṛhīte hi nodvijante mahaujasaḥ || 12 ||

yathāvat yathaitadupapadyate tathetyarthaḥ || 12 ||

śrīdevyuvāca |

nāhaṃ mithyā vadāmīdaṃ yathāvacchṛṇu sundari |
bhedanaṃ niyatīnāṃ hi kriyate nāsmadādibhiḥ || 13 ||

asāmañjasyopapādanasaṃbhāvitamanṛtavadanaṃ pariharantī devyāha - 
nāhamiti dvābhyām | niyatīnāṃ nānṛtaṃ vadet ityādiśrautaniyamānām || 13 ||

vibhidyamānāmanyena sthāpayāmyahameva yām |
maryādāṃ tāṃ mayā bhinnāṃ ko'paraḥ pālayiṣyati || 14 ||

sagrāmadvijajīvātmā tasminneva svasadmani |
vyomnyevedaṃ mahārāṣṭraṃ vyomātmaiva prapaśyati || 15 ||

rājavāsanopahitacidvyomātmaiva || 15 ||

prāktanī sā smṛtirluptā [smṛtirnaṣṭā iti pāṭhaḥ] 
yuvayoruditānyathā |
svapne jāgratsmṛtiryadvadetanmaraṇamaṅgane || 16 ||

tāvevāvāṃ cetkuto na pratyabhijānīvo maraṇasya vā kiṃ rūpaṃ tatrāha - 
prāktanīti || 16 ||

yathā svapne tribhuvanaṃ saṃkalpe trijagadyathā |
yathā kathāryasaṃgrāmo marubhūmau jalaṃ yathā || 17 ||

tasya brāhmaṇagehasya saśailavanapattanā |
iyamantaḥ sthitāḥ bhūmiḥ saṃkalpādarśayoriva || 18 ||

astyaiveyamābhāti satyeva ghanasargatā |
tasmātsatyāvabhāsasya cidvyomnaḥ kośakoṭare || 19 ||

asatyasyāpi satyavadbhāne nimittamāha - tasmāditi | 
pañcakośāntargatasatyacidvyomno nimitādityarthaḥ || 19 ||

asatyādyatsamutpannaṃ smṛtyā nāma tadapyasat |
mṛtatṛṣnātaraṅgiṇyāṃ taraṅgo'pi na sadyataḥ || 20 ||

prāksargasyāsatyatve'sya sargasya kiṃ tatrāha - asatyāditi || 20 ||

idaṃ tvadīyaṃ sadanaṃ tadgehākāśakośagam |
viddhi māṃ tvāṃ ca sarvaṃ ca taccidvyomaiva kevalam || 21 ||

svapnasaṃbhramasaṃkalpasvānubhūtiparamparāḥ |
pramāṇānyatra mukhyāni saṃbodhāya pradīpavat || 22 ||

sarvaprapañcamithyātve cinmātrapariśeṣe 
cānubhavasiddhadṛṣṭāntamukhenānumānapramāṇānyāha - svapneti || 22 ||

sthito brāhmaṇagehāntardvijajīvastadambare |
sasamudravanā pṛthvī sthitābja iva ṣaṭpadaḥ || 23 ||

anena sargeṇa na kevalaṃ gehākāśa eva na pūryate kiṃtu 
tadekadeśasthajīvākāśaikadeśo'pi | ato mithyātvamityāha - sthita iti 
dvābhyām || 23 ||

tasyāḥ kasmiṃścidekasminpelave koṇakoṭare |
idaṃ pattanadehādi keśoṇḍraka ivāmbare || 24 ||

nirmale nabhasi kuṇḍalitakeśākārabhramaḥ keśoṇḍrakaḥ || 24 ||

tasminnasminpure tanvi tadeva sadanaṃ sthitam |
tasmātkiṃ trasareṇvantarjagadvṛndamiva sthitam || 25 ||

evaṃca viprasadanasya vipuralasargāntaḥpraroheṇāśvatarīkukṣergarbheṇeva na 
vināśaśaṅkāpītyāha - tasminniti | evakāro bhinnakramaḥ | 
tasminsadane'sminsarge pure cāntarnirūḍhe'pīti śeṣaḥ | tadviprasadanaṃ sthitameva 
na vidīrṇamityarthaḥ | evaṃ ca tasmādviprasadanādudāhṛtātkimāścaryaṃ 
yatastrasareṇvantare'pi jagadvṛndaṃ sthitam | ivakāro 
mithyātvenāsāmañjasyaparihāradyotanārthaḥ || 25 ||

paramāṇau paramāṇau santi vatse cidātmani |
antarantarjagantīti kiṃtvetannāma śaṅkyate || 26 ||

ākāśādijagatsargeṇa [sarge na iti pāṭhaḥ] ṇvavacchinnacidātmanyapi 
tatsaṃbhave nirālambaivāsaṃbhavāśaṅketyāha - paramāṇāviti || 26 ||

p. 178)

līlovāca |

aṣṭame divase vipraḥ sa mṛtaḥ parameśvari |
gato varṣagaṇo'smākaṃ mātaḥ kathamidaṃ bhavet || 27 ||

śrīdevyuvāca |

deśadairghyaṃ yathā nāsti kāladairghyaṃ tathāṅgane |
nāstyeveti yathānyāyaṃ kathyamānaṃ mayā śṛṇu || 28 ||

yathaitatpratibhāmātraṃ jagatsargāvabhāsanam |
tathaitatpratibhāmātraṃ kṣaṇakalpāvabhāsanam || 29 ||

kṣaṇakalpaṃ jagatsarvaṃ tvattāmattātmajanmanām |
yathāvatpratibhāsasy vakṣye kramamimaṃ śṛṇu || 30 ||

pratibhāmātratvaṃ kutastatrāha - kṣaṇeti | yataḥ kṣaṇakalpādi sarvaṃ 
jagattvattāmattādhyāsādhīnātmajanmabhramavatāmeva pratibhāsate iti śeṣaḥ | 
tatpratibhāsakramaṃ vaktuṃ pratijānīte - yathāvaditi || 30 ||

anubhūya kṣaṇaṃ jīvo mithyāmaraṇamūrcchanam |
vismṛtya prāktanaṃ bhāvamanyaṃ paśyati suvrate || 31 ||

tadevonmeṣamātreṇa vyomnyeva vyomarūpyapi |
ādheyo'yamihādhāre sthito'hamiti cetati [cetasi iti sarvatra pāṭhaḥ] || 
32 ||

vyomevādhāradehādiśūnyo'pi cetati [cetasi iti sarvatra pāṭhaḥ] smarati | 
saṃskāra udbhavatīti yāvat || 32 ||

hastapādādimāndeho mamāyamiti paśyati |
yadeva cetati [cetasi iti sarvatra pāṭhaḥ] vapustadevedaṃ sa paśyati || 
33 ||

etasyāhaṃ pituḥ putro varṣāṇyetāni santi me |
ime me bāndhavā ramyā mamedaṃ ramyamāspadam || 34 ||

āspadaṃ gṛham || 34 ||

jāto'hamabhavaṃ bālo vṛddhiṃ yāto'hamīdṛśaḥ |
bāndhavāścāsya me sarve tathaiva vicarantyamī || 35 ||

cittākāśaghanaikatvātsve'pyanye'pi bhavanti te |
evaṃ nāmodite'pyasya citte saṃsārakhaṇḍake || 36 ||

nanu bāndhavānāṃ dehasaṃbandhitvena kalpanāttadīyatve'pi kathaṃ svīyatvaṃ 
tatrāha - citteti | dehabhāvāpannacittasyātmākāśasya ca 
dṛḍhataraikyādhyāsātte vastuto'nye'pi sve svīyā api bhavantītyarthaḥ | evaṃ 
nāmaivaṃ sati dehabhāvāpanne || 36 ||

na kiṃcidapyabhyuditaṃ sthitaṃ vyomaiva nirmalam |
svapne draṣṭari yadvaccittadvaddṛśye cideva sā || 37 ||

sarvagaikatayā yasmātsā svapne dṛṣṭadarśanā |
yathā svapne tathodeti paralokadṛgādibhiḥ || 38 ||

svapne sarvatra sarveṣu draṣṭṛdṛśyabhāvena kalpitabhedeṣvadarśanānugatā 
cittadubhayabādhe ekatayā dṛṣṭadarśanā bhūyo dṛṣṭā yasmāttasmānna 
kiṃcidapyabhyuditamiti pūrvatrānvayaḥ || 38 ||

paraloke yathodeti tathaivehābhyudeti sā |
tatsvapnaparalokehalokānāmasatāṃ satām || 39 ||

asatāmeva bhrāntyā satām || 39 ||

na manāgapi bhedo'sti vīcīnāmiva vāriṇi |
ato jātamidaṃ viśvamajātatvādanāśi ca || 40 ||

svarūpatvāttu nāstyeva yacca bhāti cideva sā |
yathaiva [tathaiva iti pāṭhaḥ] cetyanirhīṇā paramavyomarūpiṇī || 41 ||

svaṃ ātmaiva pāramārthikaṃ rūpaṃ yasya tattvājjagadrūpeṇa nāstyeva | kiṃ tarhi 
pratyakṣādipramāṇairbhāti tatrāha - yacceti | adhiṣṭhānacaitanyameva 
sarvapramāṇairbhāti tasyaivājñātatvena abādhyatvena ca pramāṇayogyatvānnatu 
jaḍaṃ tatrāvaraṇakṛtyābhāvena pramāṇapravṛttiphalābhāvāditi bhāvaḥ || 41 
||

sacetyāpi tathaivaiṣā paramavyomarūpiṇī |
tasmāccetyamato nānyadvīcitvādīva vāritaḥ || 42 ||

sacetyeti | āropitacetyenādhiṣṭhānādūṣaṇāditi bhāvaḥ | ato'syāścitaḥ || 42 ||

vīcitvaṃ ca rase nāsti śaśaśṛṅgavadeva hi |
saiva cetyamivāpannā svabhāvādacyutāpyalam [svabhāvādattyutāpyalam 
iti pāṭhaḥ] || 43 ||

rasatanmātrameva hi jalasya tattvaṃ naca tatra vīcitvam | rasanayānupalambhāt | yattu 
cakṣuṣā tathā grahaṇaṃ tadbhūtāntarasaṃsargopādhikamiti bhāvaḥ || 43 ||

tasmānnāstyeva dṛśyo'rthaḥ kuto'to draṣṭṛdṛśyadhīḥ |
nimiṣeṇaiva jīvasya mṛtimohādanantaram || 44 ||

trijagaddṛśyasargaśrīḥ pratibhāmupagacchati |
yathādeśaṃ yathākālaṃ yathārambhaṃ yathākramam || 45 ||

vāsanānāṃ pratiniyatadeśakālādiviṣayatvāttatprayuktapratibhāpi tathaivetyāha ##-

yathotpādaṃ yathāmātṛ yathāpitṛ yathaurasam |
yathāvayo yathāsaṃvidyathāsthānaṃ yathehitam || 46 ||

yathābandhu yathābhṛtyaṃ yathehāstamayodayam |
ajāta eva jāto'hamiti cetati [cetasi iti sarvatra pāṭhaḥ] cidvapuḥ || 47 ||

deśakālakriyādravyamanobuddhīndriyādi ca |
jhaṭityeva mṛterante vapuḥ paśyati yauvane || 48 ||

rākṣasayonau śaṃbhorvarāt mātṛsamānavayaḥprāptyā prathamaṃ yauvane 
prāpte'pi kalpitabālyādismṛtimayaḥ kramaḥ paścādudetīti pareṇa saṃbandhaḥ || 
48 ||

eṣā mātā pitā hyeṣa bālo'bhūvamahaṃ tviti |
nānubhūto'nubhūto vā yaḥ syātsmṛtimayaḥ kramaḥ || 49 ||

paścādudetyasau tasya puṣpasyeva phalodayaḥ |
nimiṣeṇaiva me kalpo gata ityanubhūyate || 50 ||

rātrirdvādaśavarṣāṇi hariścandre tathā hyabhūt |
kāntāvirahiṇāmekaṃ vāsaraṃ vatsarāyate || 51 ||

prasiddhaṃ cedaṃ mārkaṇḍeyādipurāṇeṣu | loke cetyāha - rātririti || 51 ||

mṛto jāto'hamanyo me piteti svapnatāsviva |
abhuktasyaiva bhogasya bhuktadhīrupajāyate || 52 ||

p. 179)

bhukte'pyabhuktadhīrdṛṣṭamityalaṅkitavādiṣu |
śūnyamākīrṇatāmeti tulyaṃ vyasanamutsavaiḥ |
vipralambho'pi lābhaśca madasvapnādisaṃvidi || 53 ||

laki lakṣaṇe | alaṅkitaṃ pramāṇairalakṣitaṃ vadanti tacchīleṣvalaṅkitavādiṣu 
mugdhajaneṣu iti etatpūrvoktaṃ sarvaṃ dṛṣṭam | avidyayā na kevalamasadbhānaṃ 
kiṃtu sadviruddhabhānamapi prasiddhamityāha - śūnyamiti | ākīrṇatāṃ 
janasamājavyāptatām || 53 ||

taikṣṇyaṃ yathā maricabījakaṇe sthitaṃ svaṃ
stambheṣu cāracitaputrakajālamantaḥ |
dṛśyaṃ tvananyadidamevamaje'sti śāntaṃ
tasyāstibandhanavimokṣadṛśaḥ kutaḥ kāḥ || 54 ||

maricabījakaṇe taikṣṇyaṃ stambheṣu aracitapratimājālaṃ ca yathā 
sthitamevaṃyasminnaje idaṃ dṛśyamananyatsattayaivāsti | tasyātmanaḥ 
astibandhanavimokṣadṛśaḥ | astīti tiṅantapratirūpakamavyayam | 
satyabandhamokṣadṛṣṭaya ityarthaḥ | kuto nimittātkāḥ kiṃrūpāḥ syuḥ | 
sarvathāpyasaṃbhāvitā ityarthaḥ || 54 ||

ityārṣe śrīvāsiṣṭhamahārāmāyaṇe vālmīkīye utpattiprakaraṇe līlopākhyāne 
paramārthavarṇanaṃ nāma viṃśaḥ sargaḥ || 20 ||

iti śrīvāsiṣṭhamahārāmāyaṇatātparyaprakāśe utpattiprakaraṇe 
paramārthavarṇanaṃ nāma viṃśaḥ sargaḥ || 20 ||


ekaviṃśaḥ sargaḥ 21 

śrīdevyuvāca |

pratibhānti jagantyāśu mṛtimohādanantaram |
jīvasyonmīlanādakṣṇo rūpāṇīvākhilānyalam || 1 ||

sthūlaṃ vicārataḥ sūkṣmaṃ tadavidyāvicārataḥ |
sāpi cinmātrameveti devyā līlātra bodhyate || 1 ||

uktamevārtha viśeṣaṃ vaktuṃ punaḥ prapañcayantyāha - pratibhāntīti || 1 ||

dikkālakalanākāśadharmakarmamayāni ca |
parisphurantyanantāni kalpāntasthairyavanti ca || 2 ||

dharmamayāni svargādīni | karmamayāni gṛhādīni | kalpāntaparyantaṃ 
sthairyavanti pṛthvyādīni || 2 ||

nānubhūtaṃ na yaddṛṣṭaṃ tanmayā kṛtamityapi |
tatkṣaṇātsmṛtitāmeti svapne svamaraṇaṃ yathā || 3 ||

māyikasmṛtyanubhavābhāsayoḥ prasiddhasmṛtyanubhavavaidharmyamāha ##-

bhrāntirevamananteyaṃ cidvyomavyomni bhāsurā |
apakuḍyā jagannāmnī nagarī kalpanātmikā || 4 ||

cidvyomno vyomni māyākāśe || 4 ||

idaṃ jagadayaṃ sargaḥ smṛtireveti jṛmbhate |
dūrakalpakṣaṇābhyāsaviparyāsaikarūpiṇī || 5 ||

ṣaḍvidhavikāreṣvādyatrayaprādhānyena sargaḥ | antyatrayaprādhānyena jagat | 
smṛtiriti taddheturvāsanocyate | sā hi saṃnihite sāṃpratike'pi dūrakalpaśceti 
deśakālaviprakarṣātmanā śāśvate niṣkriye ca 
kṣaṇatadabhyāsātmakaghaṭikāmuhūrtadinapakṣādyātmanā ca yo viparyāso 
bhramastadekarūpiṇī || 5 ||

nānubhūtānubhūtā ca jñaptiritthaṃ dvirūpiṇī |
pūrvakāraṇariktaiva cidrūpaiva pravartate || 6 ||

uktamupasaṃharati - nānubhūteti || 6 ||

nānubhūte'nubhūtatvasaṃvidantarudetyapi |
svapnabhramādāvantyasminpitarīva pituḥ smṛtiḥ || 7 ||

nanvananubhūte anubhūtatvabhramaḥ kva dṛṣṭastatrāha - nānubhūta iti || 7 ||

kadācitsmṛtitāṃ tyaktvā pratibhāmātrameva sat |
bhāti prathamasargeṣu rūpeṇa tadanukramāt || 8 ||

nanvanādau saṃsāre sarvamevānubhūtamiti smṛtiraikyaṃ pramuṣṭatattākāstu na 
bhrāntistatrāha - kadāciditi | pratibhā'nubhavaḥ | prajāpateḥ 
prahamasargeṣvityarthaḥ | rūpeṇa smṛtirūpeṇa || 8 ||

dṛśyaṃ tribhuvanādīdamanubhūtaṃ smṛtau sthitam |
keṣāṃcittanvi keṣāṃcinnānubhūtaṃ smṛtau sthitam || 9 ||

tathāca anubhūtameva pratibhāsata iti na niyama ityāha - dṛśyamiti || 9 ||

pratibhāsata evedaṃ keṣāṃcitsmaraṇaṃ vinā |
cidaṇūnāṃ prajeśatvaṃ kākatālīyavadyataḥ || 10 ||

prajeśatvaṃ prāṅnānubhūtameva | saha siddhaṃ catuṣṭayamiti smṛtyā tatra 
jñānodayāvaśyaṃbhāve punarjanmāyogāditi bhāvaḥ || 10 ||

atyantavismṛtaṃ viśvaṃ mokṣa ityabhidhīyate |
īpsitānīpsite tatra na staḥkācana kasyacit || 11 ||

yato vāsanāpuñjātmakacittamayaḥ 
saṃsārastatastaducchedādātyantikanirvāsanātmikā vismṛtireva mokṣaḥ phalita 
ityāha - atyanteti | īpsitānīpsite priyāpriye | aśarīraṃ vāva santaṃ na priyāpriye 
spṛśataḥ iti śruteḥ | kuto na stastatrāha - kācaneti | yā mokṣe kācana 
citpariśiṣyate sā kasya viṣayasya bhokturvā yatprayukte priyāpriye syātāmityarthaḥ 
|| tathāca śrutiḥ yatra tvasya sarvamātmaivābhūt tatkena kaṃ paśyet ityādyā | 
kecana iti pāṭhe tu spaṣṭam || 11 ||

atyantābhāvasaṃpattiṃ vināhantājagatsthiteḥ |
anutpādamayī hyeṣā nodetyeva vimuktatā || 12 ||

ahantājagatoḥ sthitiḥ pratiṣṭhā avidyā tasyā atyantābhāvasaṃpatīrbādhaḥ || 12 ||

rajjvāṃ sarpabhramaḥ sarpaśabdārthāsaṃbhavaṃ sthitam |
anutpādamayaṃ tyaktvā śānto'pi hi na śāmyati || 13 ||

sarpaśabdārthayorasaṃbhavamabhāvaṃ rajjvātmanā sthitaṃ tyaktvā upekṣya | 
abuddhveti yāvat || 13 ||

p. 180)

ardhaśānto na śānto'sau sametyarthatayā punaḥ |
udetyekapiśācānte piśāco'nyo hyadhīmataḥ || 14 ||

nanu yogena manovṛttipraśamādeva sa śāmyatu kiṃ jñānena tatrāha - 
ardheti | tena vikṣepāṃśaśāntyā ardhaśānto'pyasau na śāntaḥ yato vyutthāne 
punarvikṣepārthatayā udeti | adhīrmūḍhatā tadvataḥ || 14 ||

saṃsāraścāyamābhogī parameveti niścayaḥ |
kāraṇābhāvato bhāti yadihābhātameva tat || 15 ||

tathāca jñānenaiva nistāra ityāha - saṃsāra iti | kāraṇābhāvataḥ 
avidyābādhādyadyadi bhāti tattarhi ābhātameva na 
punarāvaraṇādiśaṅkāstītyarthaḥ || 15 ||

līlovāca |

brāhmaṇabrāhmaṇīrūpe sarge kāraṇasaṃsmṛtiḥ |
kathamabhyutthitā sāsya smaraṇīyamidaṃ vinā || 16 ||

yatprāguktamasya sargasya brāhmaṇabrahmaṇīsargābhyastavāsanākāryatvaṃ 
tatrānupapattiṃ līlā śaṅkate - brāhmaṇeti | etatsarge kāraṇabhūtā 
saṃsmṛtiratra sarvatra saṃskāraḥ | smaraṇīyaṃ smaraṇayogyaṃ 
prāganubhūtamiti yāvat | idaṃ etatkāladṛśyaṃ vinā | idānīṃtanasya 
prāgasattvena tadanubhavābhāvānna saṃskāralakṣaṇavāsanā tadānīṃ 
saṃbhavatītyarthaḥ || 16 ||

śrīdevyuvāca |

pitāmahasmṛtistatra kāraṇaṃ tasya na smṛtiḥ |
pūrvaṃ na saṃbhavatyeva muktatvātpūrvajanmanaḥ [padmajanmana iti 
pāṭhaḥ] || 17 ||

na saṃskāra eva vāsanā | dvitīyāyā api vakṣyāmāṇatvāt | yadi tu saṃskāramapi 
tatrāvaśyakaṃ manyase tarhi pitāmahasya sarvajñatayā 
bhāvyarthe'pyanubhavasaṃbhavāttadīyasaṃskāra eva tatra kāraṇam | taddehādisarge 
tu tasyāpi saṃskāro na hetuḥ | naca pūrvapitāmahasaṃskāro hetuḥ tasya 
pūrvakalpānte muktatvādityarthaḥ || 17 ||

pūrvaṃ na saṃbhavatyeva smaraṇīyamiti svayam |
padmajāditvamāyāti caitanyasya tathāsthiteḥ || 18 ||

smaraṇīyābhāvaprayukto'pi smṛtyasaṃbhavastatrāstītyāha - pūrvamiti | 
tasmātpūrvapadmajadehādivāsanāccitamāyopahitacaitanyasya tathāsthitestadeva 
svayaṃ iti evaṃvidhena apūrvapadmajātmanā vivartata ityarthaḥ || 18 ||

abhūvamahamityanyaḥ prajānāthaḥ prajāpateḥ |
kākatālīyavatkaścidbhavati pratibhāmayaḥ || 19 ||

pūrvapadmajavāsanāñcitāvidyāyāstadīyatattvajñānena bādhālocane tvāha - 
abhūvamiti || 19 ||

evamabhyudite loke na kiṃcinna kadācana |
kvacidabhyuditaṃ nāma kevalaṃ cinnabhaḥ sthitam || 20 ||

pratibhāmayatvādeva hi tasya tatsargasya ca bādha upapanna ityāśayenāha - 
evamiti || 20 ||

dvividhāyāḥ smṛterasyāḥ kāraṇaṃ paramaṃ padam |
kāryakāraṇabhāvo'sāveka eva cidambare || 21 ||

dvividhāyāḥ pūrvānubhavajanyasaṃskārajāyā 
anādyavidyāśaktirūpavāsanāntarajāyāśca hairaṇyagarbhyā anyadīyāyāśca vā | 
paramaṃ padamatra māyāśabalaṃ brahma | śuddhe tu na 
kāryakāraṇabhāvādibhedagandho'pyastītyāha - kāryeti || 21 ||

kāryaṃ ca kāraṇaṃ caiva kāraṇaiḥ sahakāribhiḥ |
kāryakāraṇayoraikyāttadabhāvānna śāmyati || 22 ||

avimarśātmakamāyākṛtaḥ kāryakāraṇavikalpo vimarśe bādhyata iti 
darśayituṃ vimṛśati - kāryamiti | paṭaḥ kāryaṃ tantavaḥ kāraṇamiti 
turīvemādisahakāribhiḥ kāraṇaiḥ syāttatropakāramakurvāṇānāṃ 
sahakāritvāyogādupakārarūpamapi kāryaṃ tathāvidhaireva 
vācyamityanavasthāpattestasyopakārasyābhāvātkāryakāraṇabhāvabhādhe 
tatkalpanādhiṣṭhānatantādyaikyaṃ na śāmyati bhedakāraṇābhāvādityarthaḥ || 22 
||

mahācidrūpameva tvaṃ smaraṇaṃ viddhi vedanam |
kāryakāraṇatā tena sa śabdo na ca vāstavaḥ || 23 ||

nanvastu yuktyaivaṃ anubhavārūḍhaṃ tvidaṃ kathaṃ syāditi tadarthaṃ 
pratyagdṛṣṭiṃ vyutpādayati - mahācidrūpamiti | smaryate yena tatsmaraṇaṃ 
citsaṃvalitaṃ vyaṣṭisamaṣṭyantaḥkaraṇaṃ tadeva vedanaṃ taddhi 
māyāśabalasyeśvarasya kāryam | tatra māyopādherantaḥkaraṇākāropādheśca 
bhede parāmṛśyamāne tadupahitādhiṣṭhānasanmātre'pi 
bhedakalpanātkāryasattā kāraṇasatādhīnajanmeti bhrāntyā pūrvāvasthaṃ 
satkāraṇaṃ uttarāvasthaṃ satkāryamiti vetsi tanna tathā vidyāḥ kiṃtu 
māyātatkāryākārāvupekṣya tadubhayānugatasanmātrātmakamahācidrūpameva 
smaraṇaṃ viddhi | tena yathoktalakṣaṇena pratyagdarśanena bādhitā 
kāryakāraṇatā sa kāryakāraṇaśabda eva pariśekṣyate so'pyanayā dṛśā 
dṛṣṭo na vāstava iti | iyaṃ pratyagdṛṣṭiḥ sphuṭataramupapāditāsmābhiḥ 
svārājyasiddhau - piṇḍāvasthā ghaṭatve manasi kalayato hetukāryatvadhīḥ 
syānmṛnmātraṃ yadvadekaṃ sphuṭamabhimṛśato naiva heturna kāryam | 
tadvanmāyiprapañcau jhaṭiti kalayato brahma viśvasya hetuḥ sanmātraṃ 
tvekarūpaṃ paṭu parimṛśato naiva māyī na viśvam || iti vārtike coktam - 
tasmātsaṃbhāvanāmātraḥ saṃsāraḥ pratyagātmani | ukte'rthe 
saṃśayaścetsyātpratyagdṛṣṭyā nirīkṣyatām || iti || 23 ||

evaṃ na kiṃcidutpannaṃ dṛśyaṃ cijjagadādyapi |
cidākāśe cidākāśaṃ kevalaṃ svātmani sthitam || 24 ||

itthaṃca niṣprapañcatvaṃ pratiṣṭhitamityupasaṃharati - evamiti | cidākāśa iti | 
sve mahimni pratiṣṭhitaḥ iti śruteriti bhāvaḥ || 24 ||

līlovāca |

aho nu paramā dṛṣṭirdarśitā devi me tvayā |
rūpaśrīrjagatī prātaḥ prabhayevekṣaṇadyutiḥ || 25 ||

tayā dṛṣṭyā pratibuddhā līlovāca - aho iti | īkṣaṇena dyotyate prakāśyata 
itīkṣaṇadyutiḥ sphuṭeti yāvat || 25 ||

idānīmahametasyāṃ yāvatpariṇatā dṛśi |
nābhyāsena vinā tāvadbhindhīdaṃ devi kautukam || 26 ||

pariṇatirvyutpattidārḍhyam | idaṃ vakṣyamāṇaṃ kautukamutkaṇṭhāṃ 
bhindhināśaya || 26 ||

p. 181)

yatrāsau brāhmaṇo gehe brāhmaṇyā sahito'bhavat |
taṃ sargaṃ taṃ girigrāmaṃ naya māṃ taṃ vilokaye || 27 ||

śrīdevyuvāca |

acetyacidrūpamayī paramāṃ pāvanīṃ dṛśam |
avalambyemamākāramavamucya bhavāmalā || 28 ||

tadavalokane pūrvavatsamādhinaitaddehavismaraṇamāvaśyakamityāha - 
acetyeti | cidrūpamayīṃ | prācurye mayaṭ | kāraṇabrahmarūpatāmiti yāvat || 28 ||

tataḥ prāpsyasyasaṃdehaṃ vyomātmānaṃ nabhaḥsthitam |
bhūmiṣṭhanarasaṃkalpo gaganāntaḥ puraṃ yathā || 29 ||

cinnabhaḥsthitaṃ māyāvyomātmānaṃ taṃ sargam || 29 ||

evaṃ sthite taṃ paśyāvaḥ saha sargamanargalam |
ayaṃ taddarśanadvāre deho hi paramārgalam || 30 ||

saha paśyāvo drakṣyāvaḥ | argalaṃ viṣkambhaḥ | pratirodhaka iti yāvat || 30 ||

līlovāca |

amunā devi dehena jagadanyadavāpyate |
na kasmādatra me yuktiṃ kathayānugrahāgrahāt || 31 ||

anugrahaprayuktādāgrahādabhiniveśāt || 31 ||

śrīdevyuvāca |

jagantīmānyamūrtāni mūrtimanti mudhāgrahāt |
bhavadbhiravabuddhāni hemānīvormikādhiyā || 32 ||

māyāmātratvādamūrtāni | mudhāgrahānmithyājñānāt | ūrmikāṅgulimudrikā || 
32 ||

hemnyūrmikārūpadhare'pyūrmikātvaṃ na vidyate |
yathā tathā jagadrūpe jagannāsti ca brahmaṇi || 33 ||

ūrmikātvamahemarūpamityarthaḥ || 33 ||

jagadākāśamevedaṃ brahmaiveha tu dṛśyate |
dṛśyate kācidapyatra dhūlirambunidhāviva || 34 ||

kācinmāyā | dhūlivirodhinyambunidhau pratibimbadhūliriva || 34 ||

ayaṃ prapañco mithyaiva satyaṃ brahmāhamadvayam |
atra pramāṇaṃ vedāntā guravo'nubhavastathā || 35 ||

ukte'rthe pramāṇāsaṃbhāvanāmūlocchedāya dṛḍhatarāṇi pramāṇāni 
darśayati - ayamiti | mukhyaṃ pramāṇaṃ vedāntāḥ 
tattatparyāṃrthasyānubhavāropaṇāya guravaḥ | svānubhavastu phalībhūtaṃ 
pramāṇamityarthaḥ || 35 ||

brahmaiva paśyati brahma nābrahma brahma paśyati |
sargādināmnā prathitaḥ svabhāvo'syaiva cedṛśaḥ || 36 ||

svabhāva āvṛtasattā || 36 ||

na brahmajagatāmasti kāryakāraṇatodayaḥ |
kāraṇānāmabhāvena sarveṣāṃ sahakāriṇām || 37 ||

yāvadabhyāsayogena na śāntā bhedadhīstava |
nūnaṃ tāvadatadrūpā na brahma paripaśyasi || 38 ||

atadrūpā abrahmadehādyātmabuddhitvāttadrūpā | nūnamiti vitarke || 38 ||

tatra rūḍhimupāyātā ya ime tvasmadādayaḥ |
abhyāsādbrahmasaṃpatteḥ paśyāmaste hi tatparam || 39 ||

ye rūḍhiṃ dṛḍhavyutpattim | ta ime paśyāmaḥ || 39 ||

saṃkalpanagarasyaiva mamākāśamayaṃ vapuḥ |
brahmaiva cāntaḥ paśyāmi dehenānena tatpadam || 40 ||

ākāśamayaṃ śuddhacittākāśamayam || 40 ||

viśuddhājñānadehārhāstathaite padmajādayaḥ |
brahmātmajagadādīnāmaṃśe saṃsthānamaṅgane || 41 ||

jñāyate'neneti jñānaṃ cittaṃ viśuddhena tena arhāḥ sadā 
brahmadarśanayogyāḥ | vastuto brahmātmakānāṃ jagattadvyavahārāṇāmaṃśe 
leśe saṃsthānamavasthitiṃ paśyantīti vipariṇamayyānuṣajyate | pādo'sya viśvā 
bhūtāni tripādasyāmṛtaṃ divi ityādiśruterityarthaḥ || 41 ||

tavābhyāsaṃ vinā bāle nākāro brahmatāṃ gataḥ |
sthitaḥ kalanarūpātmā tena tannānupaśyasi || 42 ||

kalanamantaḥkaraṇe cidābhāsastadrūpātmā | tadbrahma prāganukrāntaṃ 
girigrāmakaṃ ca || 42 ||

yatra svasaṃkalpapuraṃ svadehena na labhyate |
tatrānyasaṃkalpapuraṃ deho'nyo labhate katham || 43 ||

anena dehenānupalambhe sāṃkalpikatvameva heturiti kaimutikanyāyena draḍhayati 
- yatreti || 43 ||

tasmādenaṃ parityajya dehaṃ cidvyomarūpiṇī |
yatpaśyasi [tapaśyasi iti pāṭhaḥ] tadevāśu kuru kāryavidāṃvare || 
44 ||

paśyasi drakṣyasi | vartamānasāmīpyādvartamānavannirdeśaḥ || 44 ||

saṃkalpanagaraṃ satyaṃ yathāsaṃkalpitaṃ prati |
saṃdehaṃ vā videhaṃ vā netaraṃ prati kiṃcana || 45 ||

sadehaṃ dehasādhyaṃ videhaṃ vā saṃkalpitaṃ tannagaravyavahāropabhogaṃ prati | 
satyamarthakriyāsamartham | itaraṃ vyavahāraṃ prati tu na kiṃcana tucchamiti yāvat 
|| 45 || 

ādisarge jagadbhrāntiryatheyaṃ sthitimāgatā |
tathā tadāprabhṛtyevaṃ niyatiḥ prauḍhimāgatā || 46 ||

dhātṛsāṃkalpikasyāsya jagato'smatsāṃkalpikasya ca sāṃkalpikatvāviśeṣe'pi 
kuto'vāntaravailakṣaṇyamiti 
cedanādiniyatirūpeśvarecchālakṣaṇamāyāśaktivaśādevetyāha - ādisarga iti 
|| 46 ||

līlovāca |

tvayoktaṃ devi gacchāvo brāhmaṇabrāhmaṇī jagat |
sahetīdamidaṃ vacmi kathaṃ gantavyamamba he || 47 ||

imaṃ dehamihāsthāpya śuddhasatvānupātinā |
cetasā taṃ paraṃ yāmi lokaṃ tvaṃ kathameṣi tat || 48 ||

tvaṃ kathameṣi svena deheneti śeṣaḥ || 48 ||

śrīdevyuvāca |

saṃkalpavyomavṛkṣaste yathā sannapi svātmakaḥ |
na kuḍyātmā na kuḍyena rodhyate nāpi kuḍyahā || 49 ||

sāṃkalpikasattayā sannapi vāstavasattayā khātmakaḥ | na kuḍyātmeva mūrtaḥ 
kuḍyahā kuḍyabhedakaḥ || 49 ||

p. 182)

śuddhaikasattvanirmāṇaṃ cidrūpasyaiva tatkila |
pratibhānamatastasmātparasmādbhidyate manāk || 50 ||

yacchuddhasyaiva sattvaguṇasya nirmāṇaṃ kāryamasmaddehādi taccidrūpasyaiva 
kila tathā pratibhānamato hetostasmāt parasmādbrahmaṇo manāgalpameva bhidyate | 
yathā dagdhapaṭe paṭākāro vastutastadbhasmaiva tadvaditi bhāvaḥ || 50 ||

so'yametādṛśo deho nainaṃ [naivaṃ iti pāṭhaḥ] saṃtyajya 
yāmyaham |
anenaiva tamāpnomi deśaṃ gandhamivānilaḥ || 51 ||

yathā jalaṃ jalenāgniragninā vāyunānilaḥ |
milatyevamato deho dehairanyairmanomayaiḥ || 52 ||

tarhyasmadbhartṛsāṃkalpikasargeṇāsya kathaṃ yogastatrāha - yatheti | 
manomayairdehairanyaiśca vastubhirityarthaḥ || 52 ||

nahi pārthivatāsaṃvidetya pārthivasaṃvidā |
ekatvaṃ kalpanāśailaśailayoḥ kvāhatirmithaḥ || 53 ||

tarhi maddeho'pi vastuto manomātratvena tvaddehasājātyāttvaddehenaikībhāvena 
saṃyogena vā militaḥ saṃstatraitu tatrāha - nahīti | pṛthivyā vikāraḥ 
pārthivastadbhāvena saṃvedyata iti 
pārthivatāsaṃvittvaddehastadviruddhacinmātrasaṃvidā maddehenaikatvaṃ 
saṃyogaṃ vā nahi eti | āhatirabhighātaḥ || 53 ||

ātivāhika evāyaṃ tvādṛśaiścittadehakaḥ |
ādhibhautikatābuddhyā gṛhītaścirabhāvanāt || 54 ||

nanvasyāpi mānasatve kathaṃ pārthivatvaṃ tatrāha - ātivāhika iti || 54 ||

yathā svapne yathā dīrghakāladhyāne yathā bhrame |
yathāca sati saṃkalpe yatha gandharvapattane || 55 ||

vāsanātānavaṃ nūnaṃ yadā te sthitimeṣyati |
tadātivāhiko bhāvaḥ punareṣyati dehake || 56 ||

kadā tarhyasya pārthivabhāvanivṛttistatrāha - vāsaneti | 
tanorbhāvastānavamalpatā eṣyati | samādhyabhyāseneti bhāvaḥ || 56 ||

līlovāca |

ātivāhikadehatvapratyaye ghanatāṃ gate |
tāmavāpnotyayaṃ deho daśāmāho vinaśyati || 57 ||

anyeṣāṃ sthūladehasya nāśadarśanājjīvanmuktayogidehasyāpi nāśa eva 
saṃbhāvito nātivāhikabhāva iti saṃbhāvayantī līlā pṛcchati - ātivāhiketi | 
ghanatāṃ dārḍhya gate | samādhyabhyāseneti śeṣaḥ || 57 ||

śrīdevyuvāca |

yadasti nāma tatraiva nāśānāśakramo bhavet |
vastuto yacca nāstyeva nāśaḥ syāttasya kīdṛśaḥ || 58 ||

tattvaviddeho jñānabādhitatvāddagdhapaṭavannāstyeva prāgvāsanāmātrācca 
paṭābhāsavatpratibhāsamāno'pi vāsanātānave tato'pi 
saukṣmyādātivāhikabhāvamevāpadyate | na nāśamityāśayena devyuttaramāha 
- yadityādinā || 58 ||

rajjvāṃ sarpabhrame naṣṭe satyabodhavaśātsute [sute iti līlāyāḥ 
saṃbodhanam] |
sarpo na naṣṭa unnaṣṭo vetyevaṃ kaiva sā kathā || 59 ||

ut api || 59 ||

yathā satyaparijñānādrajjvāṃ sarpo na dṛśyate |
tathātivāhikajñānāddṛśyate nādhibhautikaḥ || 60 ||

ātivāhikatvanimittaṃ brahmajñānamātivāhikajñānam || 60 ||

kalpanāpi nivarteta kalpitā yadi kenacit |
sā śilā samapāstaiva yā nehāsti kadācana || 61 ||

kalpitaḥ prapañcaḥ prāgabhūt jñānena tu samūlaṃ sa nivartita iti 
vyavahārakalpanāpyāpātadṛśaiva | tattvadṛśā tu tasyā api saṃbhāvanā 
nāstītyāha - kalpaneti | kalpitā samarthitā | tathācoktaṃ gauḍapādaiḥ - 
prapañco vinivarteta kalpito yadi kenacit | upadeśādayaṃ vādo jñāte dvaitaṃ na 
vidyate || iti || 61 ||

paraṃ pare parāpūrṇamidaṃ dehādikaṃ sthitam |
iti satyaṃ vayaṃ bhadre paśyāmo nābhipaśyasi || 62 ||

kathaṃ tarhi yūyaṃ svadehādi paśyatha tatrāha - paramiti | pareṇa brahmaṇā 
āpūrṇamidaṃ dehādikośapañcakaṃ yadekaikāntaḥpraveśena sthitaṃ tatparaṃ 
brahmaiva sve mahimni pare sthitamiti vayaṃ satyamabādhitaṃ paśyāmaḥ | tvaṃ 
tvaprarūḍhabodhatvānnābhipaśyasi || 62 ||

ādisarge bhaveccittvaṃ kalpanākalpitaṃ yadā |
tadā tataḥ prabhṛtyekasattvaṃ dṛśyamavekṣate || 63 ||

nanvadṛśyā citkathaṃ dṛśyasattvātmatāmāpannā tatrāha - ādīti | 
āderliṅgātmanaḥ sarge taṃ gocarayantyāścitaścittvaṃ nāma dharmo bhavet | 
yadā tu pañcīkaraṇena kalpanayā sthūlaṃ rūpaṃ kalpitaṃ tadā 
tataḥprabhṛtyekamanugataṃ sattvaṃ dṛśyānurodhātsvayamapi dṛśyabhūtaṃ 
svayamavekṣate bhrāntyetyarthaḥ || 63 ||

līlovāca |

ekasminneva saṃśānte dikkālādyavibhāgini |
vidyamāne pare tattve kalanāvasaraḥ kutaḥ || 64 ||

yatprāguktaṃ kalanādhīnā sarvakalpaneti tatra līlānupapattiṃ śaṅkate - 
ekasminniti | paurvakālikaṃ dugdhamauttarakālikadadhyādyākāreṇa pariṇamate | 
dadhibhāve ca dugdhamavidyamānaṃ bhavati | kālasaṃbandharahite nityaṃ 
vidyamāne brahmaṇi kalanākhyaprathamavikārasyaiva nāvasara ityarthaḥ || 64 ||

śrīdevyuvāca |

kaṭakatvaṃ yathā hemni taraṅgatvaṃ yathāmbhasi |
satyatvaṃ ca yathā svapnasaṃkalpanagarādiṣu || 65 ||

satye hi vikāre'bhyupagate tvaduktadoṣaḥ syānna mithyābhūta iti devī pariharati ##-

nāstyeva satyanubhave tathā nāstyeva brahmaṇi |
kalpanāvyatiriktātmatatsvabhāvādanāmayāt || 66 ||

yathā nāstyambare pāṃsuḥ pare nāsti tathā kalā |
akalākalanaṃ śāntamidamekamajaṃ tatam || 67 ||

kalākalanaṃ viṣayaḥ || 67 ||

p. 183)

yadidaṃ bhāsate kiṃcittattasyeva nirāmayam |
kacanaṃ kācakasyeva kāntasyā'timaṇeriva || 68 ||

kacanaṃ āpātapratibhāsaḥ | atiśayito maṇiratimaṇistasyeva || 68 ||

līlovāca |

etāvantaṃ ciraṃ kālamete devi vayaṃ vada |
bhrāmitāḥ kena nāmāpi dvaitādvaitavikalpanaiḥ || 69 ||

uktabhrānterhetuṃ līlā pṛcchati - etāvantamiti || 69 ||

śrīdevyuvāca |

avicāreṇa tarale bhrāntāsi ciramākulā |
avicāraḥ svabhāvotthaḥ sa vicārādvinaśyati || 70 ||

vicārabādhyatvādavicāraśabdito moha eva taddheturiti devyāha - avicāreṇeti || 
70 ||

avicāro vicāreṇa nimeṣādeva naśyati |
eṣā sattaiva tenāntaravidyaiṣā na vidyate || 71 ||

eṣā avicāralakṣaṇā avidyā vicārabādhitā brahmasattaiva saṃpadyata iti śeṣaḥ || 
71 ||

tasmānnaivāvicāro'sti nāvidyāsti na bandhanam |
na mokṣo'sti nirābādhaṃ śuddhabodhamidaṃ jagat || 72 ||

tadbādhasya traikālikatvamāha - tasmāditi | bandhābhāvānmokṣo'pi nāsti || 72 
||

etāvantaṃ yadākālaṃ tvayaitanna vicāritam |
tadā na saṃprabuddhā tvaṃ bhrāntaivābhava [bhrāntevārṇava ākulā iti 
pāṭhaḥ] ākulā || 73 ||

adyaprabhṛti buddhāsi vimuktāsi vivekinī |
vāsanātānavaṃ bījaṃ patitaṃ tava cetasi || 74 ||

jñānena dvaitavāsanābādhe tattvavāsanāśeṣo vāsanātānavaṃ tadeva muktibījam 
|| 74 ||

ādāveva hi notpannaṃ dṛśyaṃ saṃsāranāmakam |
yadā tadā kathaṃ tena vāsyante vāsanāpi kā || 75 ||

punardvaitavāsanāprarohamāśaṅkyāha - ādāvityādinā || 75 ||

atyantābhāvasaṃpattau draṣṭṛdṛśyadṛśāṃ manaḥ |
ekadhyāne pare rūḍhe nirvikalpasamādhini || 76 ||

manaḥ rūḍhe adhirūḍhe sati || 76 ||

vāsanākṣayabīje'sminkiṃcidaṅkurite hṛdi |
kramānnodayameṣyanti rāgadveṣādikā dṛśaḥ || 77 ||

saṃsārasaṃbhavaścāyaṃ nirmūlatvamupaiṣyati |
nirvikalpasamādhānaṃ pratiṣṭhāmalameṣyati || 78 ||

vigatakalanakālimākalaṅkā
gaganakalāntaranirmalāmbanena |
sakalakalanakāryakāraṇāntaḥ 
katipayakālavaśādbhaviṣyasīti || 79 ||

iti evaṃvidhayā nirvikalpasamādhipratiṣṭhayā katipayakālavaśādgaganasya 
māyākāśasya tatkalānāṃ tatkāryāṇāṃ cāntarasyādhiṣṭhānabhūtasya 
nirmalasyātmanaḥ ambanena avalambanena vigato bhrāntikalanalakṣaṇaḥ kālimā 
yasyā ata evākalaṅkā tatsaṃskārakalaṅkanirmuktā satī sakalaprāṇināṃ 
kalanānāṃ bhrāntīnāṃ tatkāryavāsanānāṃ tatkāraṇāvidyāyāśca anto 
bādhāvadhibhūto yo mokṣākhyaḥ paramapuruṣārthaḥ sa tvameva 
bhaviṣyasītyarthaḥ || 79 ||

ityārṣe śrīvāsiṣṭhamahārāmāyaṇe vālmīkīye utpattiprakaraṇe 
viśrāntyupadeśo nāmaikaviṃśaḥ sargaḥ || 21 ||

iti śrīvāsiṣṭhamahārāmāyaṇe tātparyaprakāśe utpattiprakaraṇe 
viśrāntyupadeśo nāmaikaviṃśaḥ sargaḥ || 21 ||


dvāviṃśaḥ sargaḥ 22

śrīdevyuvāca |

yathā svapnaparijñānātsvapnadeho na vāstavaḥ |
anubhūto'pyayaṃ tadvadvāsanātānavādasan || 1 ||

avasthāturyalakṣmātra jīvanmuktasthitistathā |
vāsanātānavopāyastadabhyāsaśca kīrtyate || 1 ||

prāguktāṃ jñānadārḍhyātsthūladehabhāvanivṛttimātivāhikabhāvaprāptiṃ ca 
dṛṣṭāntairbodhayituṃ devyupakramate - yatheti | ayaṃ sthūladehaḥ || 1 || 

yathā svapnaparijñānātsvapnadehaḥ praśāmyati |
vāsanātānavāttadvajjāgraddeho'pi śāmyati || 2 ||

svapnasaṃkalpladehānte deho'yaṃ cetyate yathā |
tathā jāgradbhāvanānte udetyevātivāhikaḥ || 3 ||

jāgradbhāvanā sthūladehāhaṃbhāvanā tasyā ante | mūlocchedāducchede 
satītyarthaḥ || 3 ||

svapne nirvāsanābīje yathodeti suṣuptatā |
jāgratyavāsanābīje tathodeti vimuktatā || 4 ||

nirvāsanābīje anudbhūta vāsanābīje natṛcchinnavāsanābīja ityarthaḥ | punaḥ 
svapnānāpatteḥ | avāsanābīje bādhitasarvavāsanābīje | vimuktatā jīvanmuktiḥ || 4 ||

yeyaṃ tu jīvanmuktānāṃ vāsanā sā na vāsanā |
śuddhasattvābhidhānaṃ tatsattāsāmānyamucyate || 5 ||

nanu jīvanmuktānāmapi vāsanāstyeva anyathā vyavahārānupapattestatrāha - 
yeyamiti | na vāsanā kiṃtu śuddhasarvavāsanābādhāvadheradhiṣṭhānasattvasyaiva 
śuddhavāsanetyabhidhānaṃ yathā dagdhapaṭa iti bhasmana evābhidhānam | 
tatpūrvatanaṃ sarvavāsanānugatasattāsāmānyameva tathocyata ityarthaḥ || 5 ||

p. 184)

yā suptavāsanā nidrā sā suṣuptiriti smṛtā |
yatsuptavāsanaṃ jāgraddhano'sau moha ucyate || 6 ||

mūrcchāsuṣuptyoravāntarabhedaṃ darśayati - yeti | vāsanānāṃ 
suptiramudbhavo'bhibhavaśca | tathācānu 
tadbhūvāsanānidrāsuṣuptirabhibhūtavāsanaṃ jāgranmoho mūrcchetyarthaḥ | 
jāgrati ghanatarodbhūtavāsanānāṃ sahasotpannaduḥkhātiśayena 
prasahyābhibhavādghanatvamaparityajyaiva mohabhāvāpattistadeti sūcanāya ghana 
iti mohaviśeṣaṇam || 6 ||

prakṣīṇavāsanā nidrā turyaśabdena kathyate |
jāgratyapi bhavatyeva vidite [vihite parame iti pāṭhaḥ] parame pade || 7 
||

nidretyavivakṣitaṃ yato jāgratyapi jñānātsamūlavāsanākṣaye turyaṃ 
bhavatyevetyarthaḥ || 7 ||

prakṣīṇavāsanā yeha jīvatāṃ jīvanasthitiḥ |
amuktairaparijñātā sā jīvanmuktatocyate || 8 ||

tadeva jīvato jīvanmuktirityāha - prakṣīṇeti || 8 ||

śuddhasatvānupatitaṃ cetaḥ pratanuvāsanam |
ātivāhikatāmeti himaṃ tāpādivāmbutām || 9 ||

prāgvyākhyāte śuddhasattve sanupatitaṃ samādhipāṭavāccirapratiṣṭhitam || 9 ||

ātivāhikatāṃ yātaṃ buddhaṃ cittāntarairmanaḥ |
sargajanmāntaragataiḥ siddhairmilati netarat || 10 ||

buddhaṃ vyutthānavyavahārakāle'pyātmaprabodhavanmanaḥ 
sargāntaragatairjanmāntaragataiśca cittāntaraiḥ siddhaiśca 
devayogyādiśarīrairekibhāvena milati || 10 ||

yadā te'yamahaṃbhāvaḥ svabhyāsācchāntimeṣyati [svābhyāsāt 
pāṭhaḥ] |
tadodeṣyati te sphārā dṛśyāntā [dṛśyānte bodhatā iti pāṭhaḥ] 
bodhatā svayam || 11 ||

dṛśyaprapañcasyāntā caramāvadhibhūtā bodhatā svābhāvikacidrūpatā || 11 ||

ātivāhikatājñānaṃ sthitimeṣyati śāśvatīm |
yadā tadā hyasaṃkalpā&llokāndrakṣyasi pāvanān || 12 ||

asaṃkalpānsaṃkalpādūṣitānata eva pāvanān || 12 ||

vāsanātānave tasmātkuru yatnamanindite |
tasminprauḍhimupāyāte jīvanmuktā bhaviṣyasi || 13 ||

yāvanna pūritastveṣa śītalo bodhacandramāḥ |
tāvaddehamavasthāpya lokāntaramavekṣyatām || 14 ||

girigrāmakadidṛkṣāpratibaddhacetasi bodhapūrtirvāsanātānavābhyāso vā na 
saṃbhavatītyāśayenāha - yāvaditi || 14 ||

māṃsadeho māṃsadehenaiva saṃśleṣameṣyati |
natu cittaśarīreṇa vyavahāreṣu karmasu || 15 ||

nanu kimarthaṃ maddehāvasthāpanaṃ tvaddehasaṃśleṣādasyāpi gamanaśaktiḥ 
kiṃ na syāttatrāha - māṃsadeha iti || 15 ||

yathānubhavamevaitadyathāsthitamudāhṛtam |
ābālasiddhasaṃsiddhaṃ na nāma varaśāpavat || 16 ||

kiṃ varavacchāpavadvā tvadvacanādeva saṃśleṣameṣyati netyāha - yatheti | 
mūḍhatameṣu bālānabhijñatameṣu siddhāṃśca maryādīkṛtya 
sarvānubhavasiddho'rtho mayānūdito nāpūrvārtho balātsaṃpādita ityarthaḥ || 16 ||

avabodhaghanābhyāsāddehasyāsyaiva jāyate |
saṃsāravāsanākārśye nūnaṃ cittaśarīratā || 17 ||

yadi lokasiddhavastusvabhāvo na viparyasyati tarhi vāsanātānave'pyasya 
dehasyātivāhikabhāvo na saṃbhāvayituṃ śakya ityāśaṅkyāha - avabodheti | 
cittaśarīratā ātivāhikaśarīratā || 17 ||

udeṣyantī ca saivātra kenacinnopalakṣyate |
kevalaṃ tu janairdeho mriyamāṇo'valokyate || 18 ||

nanu jīvānāṃ paralokagamanamapyātivāhikadehena prasiddhaṃ sthūladehasya tu 
mṛtasyātraivāvasthānaṃ dṛśyate tatkathamekasyātivāhikabhāvena jīvanaṃ 
sthūlabhāvena maraṇaṃ caikadetyāśaṅkyāha - udeṣyantī ceti | sā 
ātivāhikatā ca maraṇakāle atrāsminneva śarīre udeṣyantī kenacinmriyamāṇena 
jīvatā vā nopalakṣyate | tadyathā peśaskarī ityādiśruteḥ | 
pāralaukikadehanirmāṇāya mriyamāṇasya 
svājñānakalpitadehārabhakabhūtamātrāṃśasaṃvalitasyaiva paraloke 
gamanāttāsāṃ mātrāṇāṃ tenānupalakṣitānāmapyātivāhikabhāvāvirodhāt | 
yastvanyājñānakalpitabhūtamātrāṃśo'jñānadehaḥ 
so'nyairjanairmriyamāṇo'valokyata ityarthaḥ || 18 ||

dehastvayaṃ na mriyate na ca jīvati kiṃca te |
ke kila [kokilasvapna pāṭhaḥ] svapnasaṃkalpabhrāntau maraṇajīvite || 
19 ||

kiṃcāvāstavo'yaṃ deho na mriyate na ca jīvati te jīvanamaraṇe ca kiṃ na 
kiṃcidvastviti nātra virodhaśaṅkā yuktetyarthaḥ || 19 ||

jīvitaṃ maraṇaṃ caiva saṃkalpapuruṣe yathā |
asatyameva bhātyevaṃ tasminputri śarīrake || 20 ||

līlovāca |

tadetadupadiṣṭaṃ me jñānaṃ devi tvayā'malam |
yasmiñśrutigate śāntimeti dṛśyaviṣūcikā || 21 ||

līlāpraśnaślokau spaṣṭau || 21 ||

atropakuru me brūhi ko'bhyāsaḥ kīdṛśo'thavā |
sa kathaṃ poṣamāyāti puṣṭe tasmiṃśca kiṃ bhavet || 22 ||

śrīdevyuvāca |

yadyena [yadaiva kriyate pāṭhaḥ] kriyate kiṃcidyena yena yadā yadā |
vinābhyāsena tanneha siddhimeti kadācana || 23 ||

taccintanaṃ tatkathanamanyonyaṃ tatprabodhanam |
etadekaparatvaṃ ca tadabhyāsaṃ vidurbudhāḥ || 24 ||

tatrādāvabhyāsasvarūpamāha - taccintanamiti | asaṃdigdhaṃ 
svabuddhyārohāya cintanaṃ abhijñabuddhyantarasaṃvādāya kathanaṃ 
parasparājñātāṃśaprabodhāyānyonyaprabodhanamityetairupāyairasaṃbhāvanāni
vṛttiretadekaparatvena ca viparītabhāvanānivṛttiriti phalāni || 24 ||

ye viraktā mahātmāno bhogabhāvanatānavam |
bhāvayantyabhavāyāntarbhavyā bhuvi jayanti te || 25 ||

dṛḍhavairāgyādīnyeva tallakṣaṇānīti viraktastutimukhena darśayati - ye iti | 
bhogabhāvanāni viṣayavāsanāsteṣāṃ tānavamapakṣayaṃ bhāvayanti 
yatnenotpādayanti || 25 ||

p. 185)

uditaudāryasaundaryavairāgyarasarañjitā [rasagarbhiṇī iti pāṭhaḥ] |
ānandaspandinī yeṣāṃ matiste'bhyāsinaḥ pare || 26 ||

audāryaṃ sarvaparigrahatyāgastallakṣaṇasaundaryeṇa vairāgyarasena ca rañjitā | 
pare utkṛṣṭāḥ || 26 ||

atyantābhāvasaṃpattau jñātṛjñeyasya vastunaḥ |
yuktyā śāstrairyatante ye te brahmābhyāsinaḥ sthitāḥ || 27 ||

śravaṇādiparatvamapi tadabhyāsalakṣaṇamityāha - atyanteti | yuktyā 
pramāṇatattvāvadhāraṇānukūlayā prameyatattvāvadhāraṇānukūlayā ca | 
śāstrairadhyātmaśāstraiḥ || 27 ||

sargādāveva notpannaṃ dṛśyaṃ nāstyeva tatsadā |
idaṃ jagadahaṃ ceti bodhābhyāsa [bodhābhyāsaṃ viduḥ pare iti 
pāṭhaḥ] udāhṛtaḥ || 28 ||

traikālikadṛśyabādhadarśanāvṛttirapi tadabhyāsa ityāha - sargādāviti || 
28 ||

dṛśyāsaṃbhavabodhena rāgadveṣāditānave |
ratirbaloditā yāsau brahmābhyāsa udāhṛtaḥ || 29 ||

balaṃ mananajanyavidyāvāsanādārḍhyaṃ taduditā ratirātmaratiḥ || 29 ||

dṛśyāsaṃbhavabodhena vinā dveṣāditānavam |
tapa ityucyate tasmānna jñānaṃ tacca duḥkhatat || 30 ||

dṛśyamithyātvadārḍhyakṛtarāgādyucchede eva prāgjñānopayogīti tadā 
tadabhyāsalakṣaṇaṃ nānyādṛśamityāha - dṛśyeti | tattapo 
vṛthādveṣādinirodhaduḥkhaṃ tanoti vistārayatīti duḥkhatat || 30 ||

dṛśyāsaṃbhavabodho hi jñānaṃ jñeyaṃ ca kathyate |
tadabhyāsena nirvāṇamityabhyāso mahodayaḥ || 31 ||

tatra hetumuktvābhyāsaphalaṃ darśayannupasaṃharati - dṛśyeti dvābhyām | 
hi yasmāccaramasākṣātkārātmakaṃ jñānaṃ tajjñeyaṃ brahma ca 
dṛśyasyāsaṃbhavo yasmādyasminvā tathāvidho bodha iti kathyate ityarthaḥ || 31 ||

bhavabahulaniśānitāntanidrā-
satatavivekavibodhavārisekaiḥ |
pragalati himaśītalairaśeṣā [raśeṣaṃ śaradi iti pāṭhaḥ]
śaradi mahāmihikeva cetasīti || 32 ||

cetasi citte ityevamabhyastaiḥ sarvatāpopaśamahetutvāddhimaśītalaiḥ 
satatavivekavibodhavārisekairbhavaḥ saṃsārastallakṣaṇāyāṃ bahulaniśāyāṃ 
kṛṣṇapakṣarātrau pravṛttā mohalakṣaṇā nitāntanidrā 
aśeṣasaṃskārātmanāpyapariśiṣyamāṇā pragalati viśīryate | mahatī mihikā 
nīhārapaṭalī || 32 ||

ityuktavatyatha munau divaso jagāma
sāyaṃtanāya vidhaye'stamino jagāma |
snātuṃ sabhā kṛtanamaskaraṇā jagāma 
śyāmākṣaye ravikaraiśca sahājagāma || 33 ||

ityārṣe śrīvāsiṣṭhamahārāmāyaṇe vālmīkīye utpattiprakaraṇe 
vijñānābhyāsavarṇanaṃ nāma dvāviṃśaḥ sargaḥ || 22 ||

iti śrīvāsiṣṭhamahārāmāyaṇatātparyaprakāśe utpattiprakaraṇe 
vijñānābhyāsavarṇanaṃ nāma dvāviṃśaḥ sargaḥ || 22 ||

caturtho divasaḥ |

trayoviṃśaḥ sargaḥ 23 

śrīvasiṣṭha uvāca |

iti saṃkathanaṃ kṛtvā tasyāṃ niśi varāṅgane |
supte parijane nūnamathāntaḥpuramaṇḍape || 1 ||

yogātsthūlatanuṃ tyaktvā girigrāmadidṛkṣayā |
gṛhe vyomni gatiḥ sphāre varṇyate jñaptilīlayoḥ || 1 ||

parijane anūnamapariśeṣaṃ supte satyatha varāṅgane jñaptilīle 
samādhisthānakaṃ gatvā tasthaturiti caturthasthenānvayaḥ || 1 ||

dṛḍhākhilārgaladvāragavākṣe dakṣacetasi |
puṣpaprakaraniṣṭhyūtamāṃsalāmodamanthare [puṣpaprākāra iti 
pāṭhaḥ] || 2 ||

dakṣacetasīti prāktanaparijanaviśeṣaṇaṃ gauṇaṃ [maṇḍapaviśeṣaṇatve eva 
gauṇamityarthaḥ] vā | dṛḍhāḥ akhilāḥ sarvāḥ | bahuvidhā iti yāvat | 
argalāḥ kapāṭaviṣkambhā yeṣu tathāvidhā dvāragavākṣā yasmin | 
puṣpaprakarairniṣṭhyūtairnirastairmāṃsalaiḥ puṣṭairāmodairmanthare | bharite iti 
yāvat || 2 ||

amlānamālāvasanaśavapārśvāsanasthite |
sakalāmalapūrṇenduvadanadyotitāspade || 3 ||

sakalaṃ samagramamalamakalaṅkaṃ ca yathā syāttathā pūrṇa induriva ye vadane 
iti vigraho natu sakalaḥ kalāsahitaḥ pūrṇenduriveti | vyarthaviśeṣaṇatvāpatteḥ || 3 ||

samādhisthānakaṃ gatvā tasthaturniścalāṅgike |
ratnastambhādivotkīrṇe citre bhittāvivārpite || 4 ||

utkīrṇe putrike iti śeṣaḥ | citre citralikhitapratime || 4 ||

sarvāstatyajatuścintāḥ saṃkocaṃ samupāgate |
divasānta ivābjinyau prasṛtāmodalekhike || 5 ||

saṃkocaṃ sarvendriyapratyāhāralakṣaṇam | paritaḥ prasṛtā āmodalekhāḥ 
parimalabhāgā yayoste || 5 ||

babhūvaturbhṛśaṃ śānte śuddhe spandavivarjite |
girau śaradi nirvāta iva bhraṣṭābhramālike || 6 ||

nirvāte śaradi girau bhraṣṭe avatīrṇe abhramālike yathā śuddhe śubhe 
śāntaśītale spandavivarjite ca tadvat || 6 ||

p. 186)

nirvikalpasamādhānājjahaturbāhyasaṃvidam |
yathā kalpalate kānte pūrvamṛtvantare rasam || 7 ||

bāhyāṃ dehādyanātmavastutadgocarāṃ saṃvidaṃ pratisaṃdhāam | yathā 
ṛtvantare vasantādāvupasthite pūrvaṃ rasaṃ tyajataḥ | 
purāṇapatraśoṣādidarśanādityarthaḥ || 7 ||

ahaṃ jagaditi bhrāntidṛśyasyādāvanudbhavaḥ |
yadā tābhyāmavagatastvatyantābhāvanātmakaḥ || 8 ||

ātyantikadṛśyopaśamena nirvikalpasamādhipratiṣṭhāyāṃ tattvasākṣātkāreṇa 
samūlatraikālikadṛśyabādha eva pariniṣṭhito heturityāha - 
ahamityādisārdhena || 8 ||

tadā dṛśyapiśāco'yamalamastaṃ gato dvayoḥ |
asattvādeva cāsmākaṃ śaśaśṛṅgamivānagha || 9 ||

samādhāviva sarvadāpi traikālikadṛśyabādho'smākamanubhavasiddha iti 
vasiṣṭho rāmaṃ saṃbodhyāha - asattvādityādina sārdhena | asmākaṃ dṛśā 
jagadbhātaṃ mṛgatṛṣṇāmbuvadabhātaṃ śaśaśṛṅgamiva | yato 
yadādāveva nāsti tadvartamāne'pi tathetyanvayaḥ || 9 ||

ādāveva hi yannāsti vartamāne'pi tattathā |
bhātaṃ vā'bhātamevāto mṛgatṛṣṇāmbuvajjagat || 10 ||

svabhāvakevalaṃ śāntaṃ strīdvayaṃ tadvabhūva ha |
candrārkāpadārthaughairdūramuktamivāmbaram || 11 ||

dṛśyāstamaye te kathaṃ babhūvatustadāha - svabhāveti | candrārkādibhiḥ 
sarvapadārthaughairdūre muktamambaraṃ sargādau vāyūtpatteḥ 
prāgvāyvantapralaye ca prasiddhaṃ tadiva || 11 ||

tenaiva jñānadehena cacāra jñaptidevatā |
mānuṣī tvitareṇāśu dhyānajñānānurūpiṇā 
[jñānājñānānurūpiṇī] || 12 ||

vakṣyamāṇavyomagamane tayordehavailakṣaṇyamāha - teneti || 12 ||

gehāntareva prādeśamātramāruhya saṃvidā |
babhūvatuścidākāśarūpiṇyau vyomagākṛtī || 13 ||

tacca dūranabhogamanakalpanaṃ svagṛhamaṇḍapākāśaprādeśamātra eva 
vṛttaṃ na bahirityāha - gehāntariti | dehāntaḥ iti pāṭhe 
hṛdayātkaṇṭhaparyantaṃ prādeśamātraṃ nāḍīmārgamāruhyetyarthaḥ | 
saṃvidā udbhuddhapūrvasaṃkalpasaṃskārasaṃvidā || 13 ||

atha te lalane līlālole lalitalocane |
svabhāvāccetyasaṃvitternabho dūramito gate || 14 ||

cetyā viṣayāstatsaṃvitteḥ svabhāvo viṣayānurūpavyavahārakalpanā 
tadvaśādityarthaḥ || 14 ||

tatrasthe vātha cidvṛttyā pupluvāte nabhasthalam |
koṭiyojanavistīrṇaṃ dūrāddūratarāntaram || 15 ||

tatrasthe gehasthe | vāśabdo'vadhāraṇe | cidvṛttyā ākāśamāvāṃ plavāvahe 
ityevaṃrūpayā citpradhānamānasakalpanāvṛttyā || 15 ||

dṛśyānusandhānanijasvabhāvā-
dākāśadehe api te mitho'tra |
parasparākāravilokanena
babhūvatuḥ snehapare vayasye || 16 ||

vastutaścidākāśadehe api 
prāksaṃkalpitadṛśyānusaṃdhānasahitacittātmatāpannānnijasvabhāvāt | vayasye 
sakhyau || 16 ||

ityārṣe śrīvāsiṣṭhamahārāmāyaṇe vālmīkīye utpattiprakaraṇe 
līlāprajñādevyorjñānadehākāśagamanaṃ nāma trayoviṃśaḥ sargaḥ || 23 
||

iti śrīvāsiṣṭhamahārāmāyaṇatātparyaprakāśe utpattiprakaraṇe 
līlāprajñādevyorjñānadehākāśagamanaṃ nāma trayoviṃśaḥ sargaḥ || 23 ||


caturviṃśaḥ sargaḥ 24 

śrīvasiṣṭha uvāca |

dūrāddūramabhiplutya śanairuccaiḥ padaṃ gate |
hastaṃ haste samālambya yāntyau dadṛśaturnabhaḥ || 1 ||

anantaviśvavaicitryavilāsaiḥ saṃbhṛtāntaram |
nabho'tra varṇyate panthāḥ prayāntyorjñaptilīlayoḥ || 1 ||

uccaiḥ padamūrdhvasthānam || 1 ||

ekārṇavamivocchūnaṃ gambhīraṃ nirmalāntaram |
komalaṃ komalamarudāsaṅgasukhabhogadam || 2 ||

ucchūnaṃ vivṛddham | gambhīramekārṇavamiva | komalamiva komalaṃ 
snigadham | komalamarutāṃmandamārutānāmāsaṅgena saṃśleṣe'na 
sukhabhodam || 2 ||

āhlādakamalaṃ saumyaṃ śūnyatāmbhonimajjanāt |
atyantaśuddhaṃ gambhīraṃ prasannamapi sajjanāt || 3 ||

śūnyatālakṣaṇe ambhasi nimajjanādavagāhanādalamatyantamāhlādakam | athavā 
jagacchūnyatālakṣaṇe brahmāmbhasi prathamaṃ 
nimajjanānnirgamanātprāṇibhramarāṇāmāhlādahetubhūtaṃ kamalam | atra 
gambhīramiti sākṣādviśeṣaṇaṃ pūrva tu dṛṣṭāntasyeti na paunaruktyam | 
sajjanādapi prasannaṃ prasannataram || 3 ||

śṛṅgasthanirmalāmbhodapīnodarasudhālaye |
viśaśramaturāśāsu pūrṇacandrodarāmale || 4 ||

āśāsu dikṣu mervādiśṛṅgasthe nirmalāmbhodapīnodaralakṣaṇe 
pīnodarāntarniviṣṭe vā sudhālaye saudhe || 4 ||

siddhagandharvamandāramālāmodamanohare |
candramaṇḍalaniṣkrānte remāte madhurānile || 5 ||

kvaciccandramaṇḍalasaṃnidhau candramaṇḍalānniṣkrānte | śaityasaurabhyayoḥ 
pūrvaviśeṣaṇābhyāṃ lābhānmadhuraśabdo māndyasukhasparśaparaḥ || 5 ||

sasnaturbhūrigharmānte taḍidraktābjasaṃkule |
sarasīva jalāpūramanthare meghamaṇḍale || 6 ||

gharmo'rkatāpastasyānte avasānabhūte | taḍitaiva raktābjāni saraḥpakṣe | taḍito 
raktābjānīva meghamaṇḍalapakṣe || 6 ||

p. 187)

bhūtalaughamahāśailamṛṇālāṅkurakoṭiṣu |
dikṣu babhramatuḥ svairaṃ bhramaryau sarasīṣviva || 7 ||

tattadbhūtalaughasthā mahāśailā himavatkailāsādayo 
mṛṇālānāmabjakandānāmaṅkurakoṭaya iva yāsu || 7 ||

dhārāgṛhadhiyā dhīragaṅgānirjharaghāriṇi |
bhrematurvātavikṣubdhameghamaṇḍalamaṇḍape || 8 ||

nirjharaśabdena tacchīkarā lakṣyante || 8 ||

tato madhuragāminyau viśrāmyantyau svaśaktitaḥ |
śūnye dadṛśaturvyoma mahārambhātimantharam || 9 ||

mahadbhirārambhairbhuvanatajjananirmāṇairatimantharaṃ saṃkliṣṭam || 9 ||

adṛṣṭapūrvamanyonyaṃ sarvasaṃkaṭakoṭaram |
apūryamāṇamāśūnyaṃ jagatkoṭiśatairapi || 10 ||

yadyapi prajñaptyā prāgdṛṣṭameva tathāpyanyonyaṃ parasparasāhityena 
pūrvamadṛṣṭam | sarve saṃkaṭakoṭarā garbhacchidrādayoṃ'śā yasya | 
sarvaprāṇibhavaduḥkhānāmāśrayabhūtaṃ chidramiti vārthaḥ | 
āśūnyatvamapūryamāṇatve hetuḥ || 10 ||

uparyuparyuparyuccairanyairanyairvṛtaṃ pṛthak |
vicitrābharaṇākārairbhūtalaiḥ suvimānakaiḥ || 11 ||

vicitrābharaṇaprakhyairbhūtalairlakṣaṇayā bhuvanatalaiḥ | śobhanāni vimānāni 
yeṣu taiḥ || 11 ||

paritaḥ pūritavyomnāṃ mervādikulabhūbhṛtām |
padmarāgataṭoddyotaiḥ kalpajvālopamodaram || 12 ||

padmarāgamaṇimayānāṃ taṭānāṃ pārśvānāmuddyotaiḥ prakāśaiḥ || 12 ||

muktāśikharabhāpūrairhimavatsānusundaram |
kāñcanādristhalārcirbhiḥ kāñcanasthalabhāsuram || 13 ||

teṣāmeva bhūbhṛtānaṃ muktāmayaśikharāṇāṃ bhāpūraiḥ 
prabhāpravāhairhimavataḥ sānuḥ prasthadeśastadvadbhāsuram || 13 ||

mahāmarakatābhābhiḥ śādvalasthalanīlimam |
draṣṭṛdṛśyakṣayāsaktajātadhvāntotthakālimam || 14 ||

tathā teṣāmeva bhūbhṛtāṃ mahāmarakatānāṃ mahārhaharinmaṇīnāṃ 
prabhābhirghāsaharitasthalasya nīlimeva nīlimā yasya | tathā kvacidraṣṭṝṇāṃ 
sacakṣu.āṃ rūpabhedānāṃ kṣaye āsaktastatparaḥ san jāta utpanno 
dhvāntotthakālimā yasmiṃstathāvidham || 14 ||

pārijātalatālolavimānagaṇaketanam |
ato mañjarikākāramiva vaidūryabhūtalam || 15 ||

kvacittu yataḥ pārijātakalpalatāvanopari ālolavimānagaṇānāṃ ketanaṃ 
sthānamataḥ samīpasthadṛṣṭyā tadvanamañjarikākāramiva dūrasthadṛṣṭyā tu 
vaidūryamayabhūtalamiva sthitamityarthaḥ || 15 ||

manovegamahāsiddhajitavātagamāgamam |
vimānagṛhadevastrīgeyavādyasaghuṃghumam || 16 ||

manovegairmahāsiddhairvātagamāgamo vāyusaṃcāravegaḥ sa jito yasmin | 
ghuṃghumamiti dhvanyanukaraṇam || 16 ||

trailokyavarabhūtaughasaṃcārāviralāntaram [saṃcāraviralāṃ iti 
pāṭhaḥ] |
anyonyādṛṣṭasaṃcārasurāsurakulākulam || 17 ||

paryantasthitakūṣmāṇḍarakṣaḥpaiśācamaṇḍalam |
vātaskandhamahāvegavahadvaimānikavrajam || 18 ||

vātaskandhā āvahapravahādayo vāyubhedāḥ || 18 ||

vahadvimānasītkāramuṣṭigrāhyaghanadhvani |
graharkṣaghanasaṃcārātpracaladvātayantrakam || 19 ||

vimānasītkāro vimānavegadhvanistasya moṣaṇaṃ muṣṭirabhibhavastena grāhyā 
ghanadhvanayo meghaśabdā yasmin | vātayantrakaṃ 
vāyuviṣṭambhamayayantrarūpaṃ jyotiścakram || 19 ||

nikaṭātapadagdhālpasiddhasiddhojjhitāspadam |
arkāśvamukhavātāstadagdhamugdhavimānakam || 20 ||

kvacitsūryasaṃnihitadeśanikaṭātapena dagdhaiḥ saṃtaptaistapoyogarasāyanādinā 
alpasiddhaiḥ siddhākhyadevayoniviśeṣaiścojjhitāvasthānam | arkeṇa 
tadīyāśvamukhavātaiśca yathāyogamastāḥ kṣiptā dagdhāścālpā vimānā 
vimānakā yasmin || 20 ||

lokapālāpsarovṛndasaṃcārācāracañcalam |
devyantaḥpurikādagdhadhūpadhūmāmbudāmbaram || 21 ||

padbhyāṃ saṃcārā itarairaṅgaistattaducitācaraṇānyācārāstaiścañcalamiva 
cañcalam | dhūpadhūmairambudavyāptāmbaramiva sthitam | viṣṇunā sadṛśo 
vīrya iti rāma iva kalpitabhedādupameyatā || 21 ||

svasvargāhūtadevastrīsvāṅgavibhraṣṭabhūṣaṇam |
sāmānyasiddhasaṅghogratejaḥpuñjatamobalam || 22 ||

indracandrādibhiḥ svargaśabditasvasvalokāyāhūtānāmata 
evānyānupekṣyāhaṃpūrvikayā dhāvantīnāṃ devastrīṇāmapsarasāṃ 
svāṅgebhyo vibhraṣṭāni bhūṣaṇāni yasmiṃstathāvidhaṃ yataḥ atastāḥ 
samīhamānānāṃ 
sāmānyasiddhānāmindrādivadaṇimādiviśeṣasiddhiśūnyānāṃ 
svargyantarāṇāṃ yaḥ saṃghastadīyogratejaḥpuñjasya krodhāsūyādinā 
tirobhāvakaṃ tamobalaṃ tamoguṇaprābalyamiva nīlaṃ sthitamityarthaḥ || 22 ||

balavatsiddhasaṃghaṭṭagamāgamavighaṭṭitaiḥ |
ghanaiḥ sāṃśukapārśvasthahimavanmerumandaram || 23 ||

tathā balavatāṃ siddhānāṃ devayoniviśeṣāṇāṃ saṃghaṭṭaḥ 
saṃmardastadyuktagamanābhyāṃ 
vighaṭṭitaiścūrṇitairghanairmeghaistadbhayādiva 
pārśvasthahimavadādyadhityakāśrayaṇātsāṃśukāḥ svastrā iva saṃpannā 
himavanmerumandarā yasmin || 23 ||

kākolūkairgṛdhrabhāsai rāśibhūtaiścalairvṛtam |
nṛtyadbhirḍākinīsaṅghaistaraṅgairiva vāridhim || 24 ||

ulūkādayaḥ pakṣibhedāḥ || 24 ||

pravṛttairyoginīsaṅghaiḥ śvakākoṣṭrasvarānanaiḥ |
nirarthaṃ yojanaśataṃ gatvāgacchadbhirāvṛtam || 25 ||

yoginīnāmaṇimādisidddhimattvātsvasthāna evepsitalābhe'pi vyarthaṃ dūraṃ gatvā 
āgacchadbhirityarthaḥ || 25 ||

p. 188)

lokapālapurodhvāntadhūmadhūmre'bhramandire [dhūgrābhramandiraṃ 
iti pāṭhaḥ] |
siddhagandharvamithunaprārabdhasuratotsavam || 26 ||

digantaviśrāntatvāttattaddigadhiṣṭhātṛlokapālānāṃ purograta iva sthite 
dhvāntavaddṛṣṭiprasaranirodhini dhūmadhūmre'bhrarūpe mandire || 26 ||

svargagītastavonmattamadanākrāntamārgagam |
anāratavahaddhiṣṇyacakralakṣitapakṣakam || 27 ||

svarge gīyamānairdivyagītairdivyastavaiścoddīpakairunmattā madanākrāntāśca 
nabhomārgagā yasmin | anārataṃ vahati nakṣatradhiṣṇyabhūte jyotiścakre 
sūryādigatyā lakṣitaḥ śuklakṛṣṇapakṣādikālavibhāgo yasmin || 27 ||

vātaskandhanikhātāntarvahattripathagājalam |
āścaryālokanavyagrasaṃcarattridaśārbhakam || 28 ||

vātaskandhabhedarūpe tasminneva cakre kalpito nikhāto 
nimnadeśastadantaḥpravahattripathagājalaṃ yasmin || 28 ||

sadehasaṃcaradvajracakraśūlāsiśaktimat |
kvacinnirbhitti bhavanaṃ gāyannāradatumburu || 29 ||

vajracakrādiśabdaistadadhiṣṭhātryo devatā ucyante ataḥ sadehatvopapattiḥ || 29 ||

meghamārgamahāmeghamahārambhākulaṃ kvacit |
citranyastasamākāramūkakalpāntavāridam || 30 ||

meghamārgapradeśe mahāmeghānāṃ puṣkarāvartakādīnāṃ mahatā 
pralayavṛṣṭyārambheṇākulaṃ kvacittu citranyastavannirvyāpārā mūkā 
niḥśabdāśca kalpāntavāridā yasmin || 30 ||

utpatatkajjalādrīndrasundarāmbhodharaṃ kvacit |
kvacitkanakaniṣpandakāntatāpāntavāridam || 31 ||

kanakasya nispando drava iva kāntastapo grīṣmaḥ sa eva tāpastadantaḥ 
prāvṛḍādiḥ || 31 ||

kvaciddigdāhatāpāḍhyamṛṣyamūkāmbudāṃśukam |
kvacinniṣpavanāmbhodhisaṃrambhaṃ śūnyatājalam || 32 ||

ṛṣyamūke girau pūrvarāmāyaṇāvarṇitaprakāreṇeva varṣanto'mbudā 
evāṃśukāni yasya | viṣpavano niścala iti yāvat || 32 ||

kvacidvātanadīprauḍhavimānatṛṇapallavam |
kvaciccaladalivrātapṛṣṭhatvakkāntinirmalam || 33 ||

vātanadyāṃ vāyupravāhe prauḍhavimānānyeva 
pravāhyamānatṛṇapallavasthāne yasmin || 33 ||

kvacinmerunadīkalpavātadhūlividhūsaram |
kvacidvimānagīrvāṇaprabhācitrablāṅgakam || 34 ||

merunadyo lakṣaṇayā 
vārṣikagiriṇadyastatkalpaistatsavarṇairvātadhūlipravāhairvidhṛsaram | citreṇa 
balaṃ śabalamaṅgakaṃ yasya || 34 ||

kvacinnirambaronnṛttamātṛmaṇḍalamālitam [nirantaronnṛtta iti 
pāṭhaḥ] |
kvacinnityaṃ navakṣībakṣubdhayogīśvarīgaṇam || 35 ||

kvacicchāntasamādhisthaviśrāntamunimālitam |
samaṃ dūrāstasaṃrambhasādhucittamanoharam || 36 ||

dūre'stāḥ saṃrambhāḥ krodhādayo yena sādhucittena || 36 ||

gāyatkinnaragandharvasurastrīmaṇḍalaṃ kvacit |
kvacitstabdhapurākīrṇaṃ vahatpuravaraṃ kvacit || 37 ||

stabdhairniścalaiḥ purairākīrṇam | vahanti bhramanti tripurādipuravarāṇi yasmin || 
37 ||

kvacidrudrapurāpūrṇaṃ kvacidbrahmamahāpuram |
kvacinmāyākṛtapuraṃ kvacidāgāmipattanam || 38 ||

kvacidbhramaccandrasaraḥ kvacitstabdhamayaṃsaraḥ |
kvacitsaratsiddhagaṇaṃ kvacidindukṛtodayam || 39 ||

bhramaccandra evāmṛtapūrṇatvāccandrasadṛśaṃ vā māyāsaro yasmin | 
stabdhamayaṃ devaśaktyā ghanībhūtaṃ jalamayaṃ saro yasmin | 
vibhaktyalukchāndasaḥ || 39 ||

kvacitsūryodayamayaṃ kvacidrātritamomayam |
kvacitsaṃdhyāṃśukapilaṃ kvacinnīhāradhūsaram || 40 ||

kvaciddhimābhradhavalaṃ kvacidvarṣatpayodharam |
kvacitsthala ivākāśa eva viśrāntalokapam || 41 ||

ākāśa eva viśrāntalokapamiti viśrāntikriyāyā adhikaraṇasāpekṣatayā 
nityatvātsaṃbandhiśabdatvācca na sāpekṣamasamarthaṃ 
bhavatītyasamarthasamāsatā | tathācoktam - saṃbandhiśabdaḥ sāpekṣo nityaṃ 
sarvaḥ samasyate | vākyavatsā vyapekṣā hi vṛttāvapi na hīyate || iti || 41 ||

ūrdhvādhogamanavyagrasurāsuragaṇaṃ kvacit |
pūrvāparottarāyāmyadiksaṃcārākulaṃ kvacit || 42 ||

aparāśabdaḥ pratīcīparaḥ pariśeṣāt | uttarā yāmyeti sarvanāmno 
vṛttāvapuṃvadbhāvaśchāndasaḥ | diśaḥ saṃcarantīti diksaṃcārāstairākulam || 
42 ||

api yojanalakṣāṇi kvacidduṣprāpabhūdharam |
avināśitamaḥpūrṇaṃ dṛṣadgarghopamaṃ kvacit || 43 ||

kvacillokālokagireḥ parataḥ || 43 ||

avināśibṛhattejaḥ kvacidarkānalopamam |
himānījaṭharāśītaṃ kvaciccandrādisamasu || 44 ||

himānī himasaṃhatistajjaṭharavadāśītam || 44 ||

kvacidvahatpurovṛttakalpavṛkṣalatāvanam |
kvaciddaityahatottuṅgaprapataddevapattanam || 45 ||

kvaciddaityabhayādutpāṭya vahadbhirdevānucaraiḥ purovṛttaṃ puraskṛtaṃ 
kalpavṛkṣalatāvanaṃ yasmin || 45 ||

vaimānikanipātena vahnilekhāṅkitaṃ kvacit |
kvacitketuśatotpātamithaḥsaṃghaṭṭapaṭṭitam || 46 ||

kvacidvaimānikānāṃ svargiṇāṃ nipātena dīrghībhūtatattejasā 
patadulkāvahnirekhayevāṅkitaṃ cihnitam | paṭṭitaṃ paṭṭavanniviḍitam || 46 ||

kvacicchubhagrahagaṇapragṛhītāgryamaṇḍalam |
kvacidrātritamovyāptaṃ kvaciddivasabhāsvaram || 47 ||

agryaṃ śreṣṭhaṃ ūrdhvabhāgamaṇḍalaṃ yasya || 47 ||

kvacidudgarjadambhodaṃ kvacinmūkāmalāmbudam |
vātāvakīrṇaśuklābhrakhaṇḍapuṣpottaraṃ kvacit || 48 ||

abhrakhaṇḍā eva puṣpottarāḥ puṣpāstarā yasya || 48 ||

p. 189)

kvacidatyantaniḥśūnyamavadātamanantaram |
ānandamṛduśāntācchaṃ jñasyeva hṛdayaṃ tatam || 49 ||

nitarāṃ dṛśyapadārthaśūnyam | avadātaṃ svaccham | 
anantaramajñānameghāntarāyarahitam | acchaṃ nīrajaskam || 49 ||

śukravāhanabhekaughaiḥ kvacidgalakṛtāravam |
śūnyatāvārivalitaṃ kṣetramākāśavāsinām || 50 ||

śukropalakṣitasarvanabhaścaravāhanānyeva bhekaughāstaiḥ | śūnyatāvāriṇā 
valitaṃ pūrṇam | kṣetraṃ kedāram || 50 ||

mayūrahemacūḍādipakṣibhiḥ kvacidāvṛtam |
vidyādharīṇāṃ devīnāṃ vāhanairvihitāspadaiḥ || 51 ||

kvacidabhrāntaronnṛtyadguhamāyūramaṇḍalam |
kvacidagniśukaiḥ śyāmaṃ śādvalānāmiva sthalam || 52 ||

guhaḥ skandaḥ | agnervāhanaiḥ śukaiḥ | yadyapi meṣavāhanatvamagneḥ 
prasiddhaṃ tathāpyatrokteḥ śukavāhanatvamapi bodhyam || 52 ||

kvacitpreteśamahiṣamahimnā vāmanāmbudam |
kvacidaśvaistṛṇagrāmaśaṅkāgrastāsitāmbudam 
[grastāmitāmbudaṃ iti pāṭhaḥ] || 53 ||

preteśo yamastanmahiṣasya mahimnā bṛhatkāyatvena | tṛṇagrāmaśaṅkā 
tṛṇarāśibhramaḥ || 53 ||

kvaciddevapuravyāptaṃ kvaciddaityapurānvitam |
anyonyāprāpyanagaraṃ nagarandhrakarānilam || 54 ||

anyonyairaprāpye prāptumaśakye nagare yasmin | tatra hetuḥ - antarāle 
nagānāṃ parvatānāmapi randhrakaraṇasamartho balavattaro'nilo yasminniti || 54 ||

kvacitkulācalākāranṛtyadbhairavabhāsuram |
kvacitsapakṣaśailendrasamanṛtyadvināyakam || 55 ||

kvaciddhargharavātaughapakṣaproḍḍīnaparvatam |
kvacidgandharvanagarasurastrīvṛndabandhuram || 56 ||

ghargharavātaughaṃ yathā syāttathā pakṣaiḥ proḍḍīnāḥ parvatā yasmin || 56 ||

kvacidvahadgiridhvastavṛkṣalakṣocchritāmbudam |
kvacinmāyākṛtākāśanalinījalaśītalam || 57 ||

vahadbhiruḍḍīya gacchadbhirgiribhirdhvastāścūrṇitā 
vṛkṣalakṣaiśchatravaducchritāścāmbudā yasmin | ambudhim iti 
pāṭhe'pyambūni dhīyante yeṣviti vyutpattyāṭrāmbudā evocyante || 57 ||

kvacidindukarākṛṣṭiśītalāhlādamārutam |
kvacittaptānilādagdhadrumaparvatavāridam || 58 ||

kvacidatyantasaṃśāntavātādekāntanirdhvani |
kvacitparvatatulyābhraśikhākūṭaśatodayam || 59 ||

ekāntaṃ nitāntaṃ nirdhvani || 59 ||

kvacitprāvṛḍbhavonmattaghanābhraravaghargharam |
kvacitsurāsuragaṇapravṛttaraṇadurgamam || 60 ||

kvacidvyomābjinīhaṃsīsvanāhūtābjavāhanam |
kvacinmandākinītīranalinīluṇṭhakānilam || 61 ||

abjavāhanapade chandaso jalopaḥ | nalinīnāṃ luṇṭhakaḥ saurabhyāpahārī || 61 ||

svaśarīreṇa gaṅgādisaritāṃ sannidhānataḥ |
proḍḍīnamatsyamakarakulīrāmbujakūrmakam || 62 ||

svaśarīreṇa devatāśarīreṇa | proḍḍīnetyāderutprekṣitoktiḥ || 62 ||

pātālagārkajanitabhūcchāyākākacopanaiḥ |
kvacitkvacinmaṇḍaleṣu grastacandrārkamaṇḍalam || 63 ||

jyautiṣikaprakriyāmāśrityāha - pātāleti | bhūgolaṃ parito bhramatyāditye 
bhūcchāyāmapi parito bhramantī pātālage'rke ūrdhva prasarati saiva 
śyāmatvātkākastasya copanaiḥ | cupa mandagatau | ākramaṇairiti yāvat | seyaṃ 
candragrāse upapattiḥ | arkagrāse tu neyamupapattiriti śleṣādarthāntaramucyate | 
pātālaśabdena lakṣaṇayā candrasya vyavahitaḥ paścādbhāgastadgate'rke sati 
candramaṇḍale janitā yā bhuvaśchāya pratibimbastena śyāmatvāpādanātkākavat 
saṃpannaścandrastena copanairiti || 63 ||

kvacitsargānilādhūtamāyākusumakānanam |
patatpuṣpahimāsāratrasadvaimānikāṅganam || 64 ||

vaimānikaireva svāṅganāvismayārthanirmitamāyāsargānilairādhūtaṃ 
māyākusumakānanaṃ yasminnityarthaḥ || 64 ||

udumbarodaramaśakakramabhrama-
jjagattrayāntaragatabhūtasaṃcayam |
vilaṅghya tadvaralalane khamuccakai-
rmahītalaṃ punarapi gantumudyate || 65 ||

itthaṃ nabhasi varṇite nabhaścaravaibhave rāgo mā bhūditi tāṃstucchīkurvannāha 
- udumbareti | maśakakramo maśakamaryādā tadvaditi yāvat || 65 ||

ityārṣe śrīvāsiṣṭhamahārāmāyaṇe vālmīkīye mokṣopāye utpattiprakaraṇe 
līlāprajñādevyorgamanavarṇanaṃ nāma caturviṃśaḥ sargaḥ || 24 ||

iti śrīvāsiṣṭhamahārāmāyaṇatātparyaprakāśe utpattiprakaraṇe 
līlāprajñādevyorgamanavarṇanaṃ nāma caturviṃśaḥ sargaḥ || 24 ||


pañcaviṃśaḥ sargaḥ 25

śrīvasiṣṭha uvāca |

nabhaḥsthalādgirigrāmaṃ gacchantyau kaṃcideva te |
jñapticittasthitaṃ bhūmitalaṃ dadṛśatuḥ striyau || 1 ||

saptābdhidvīpasaṃvītaṃ brahmāṇḍāvaraṇairyutam |
apūrvaṃ bhuvanaṃ tābhyāṃ dṛṣṭamatropavarṇyate || 1 ||

kaṃcit apūrvaṃ jñapticittasthitaṃ jñaptyā līlāyai pradarśayitumabhi pretamiti 
yāvat || 1 ||

p. 190)

brahmāṇḍanarahṛtpadmaṃ digaṣṭakadalaṃ bṛhat |
girikesarasaṃbādhaṃ svāmodabharasundaram || 2 ||

tadeva bhūmitalaṃ brahmāṇḍapuruṣasya hṛtpadmatayā varṇayati - 
brahmāṇḍetyādinā || 2 ||

saritkesarikānālamadhye'vaśyāyabindukam |
śarvaribhramarībhrāntaṃ bhūtaughamaśakākulam || 3 ||

girikesarebhyaḥ pravṛttatvātsaritaḥ kesarikāḥ kesarāvāntaraśākhāḥ | 
avaśyāyā himakaṇā eva makarandabindavo yasmin || 3 ||

antarguṇagaṇākīrṇaṃ surandhraiḥ suṣirairvṛtam |
uhyamānapayaḥpūrairdivasālokakāntimat || 4 ||

antarnālāntarguṇāstantavo bhogyavastuguṇāśca | śobhananālarandhrāyamāṇaiḥ 
pātālādisuṣiraiḥ | udyamānapayaḥpūrairiti suṣirāṇāṃ viśeṣaṇam | 
divasasyālokaḥ prakāśastena kāntimat || 4 ||

rasārdraṃ khe bhramaddhaṃsaṃ rātrisaṃkocabhājanam |
pātālapaṅkanirmagnanāganāthamṛṇālakam [nāgarāja iti 
pāṭhaḥ] || 5 ||

rasairmakarandaiḥ śṛṅgārādibhiśca | haṃsaḥ sūryaḥ prasiddhahaṃsāśca || 5 ||

kadācidāspadāmbhodhikampakampitadigadalam |
adhonālagatānantadaityadānavakaṇṭakam || 6 ||

tadyadapāṃ śara āsīttatsamahanyata sā pṛthivyabhavat iti śruteḥ | purāṇeṣu 
varāheṇoddhṛtya jalopari sthāpitatvaprasiddheśca bhūmerāspadabhūto yo 
mahāmbhodhstatkampe bhūkampātkampitadigdalam || 6 ||

asurastraiṇavallaryā saṃbhogasukumārayā |
prāpya bhūbhṛnmahābījahṛdayaṃ bhūtabījayā || 7 ||

adhastādbhūtabījayā svasaṃtatibhūtaprāṇibījabhūtayā | asurāṇāṃ strīṇāṃ 
samūhaḥ straiṇaṃ tallakṣaṇayā mṛṇālakalikādivallaryā prāpyaṃ prāptuṃ 
śakyaṃ bhūbhṛtāṃ mervādīnāṃ mahābījasthānīyānāṃ hṛdayaṃ 
hṛdayavajjīvananimittaṃ nālamūlaṃ yasya || 7 ||

jambudvīpa iti khyātāṃ vipulāṃ tatra karṇikām |
saritkesarikānālāṃ nagaragrāmakesarām || 8 ||

tatra bhūpadme karṇikāṃ dadṛśaturityanuṣajyate || 8 ||

kulaśaileśvarottuṅgabījasaptakasundarīm |
madhyasthoccamahāmerubījākrāntanabhasthalīm || 9 ||

saraḥprāleyakaṇikāṃ vanajaṅgaladhūlikām |
sthaleṣvāmaṇḍalāntasthajanajālālimaṇḍalām [sthaleṣu maṇḍalāṃ iti 
pāṭhaḥ] || 10 ||

sarāṃsyeva prāleyakaṇikā himabindavo yasyām | dhūlikāḥ parāgāḥ | 
karṇikāparyantasthaleṣu āsamantāt maṇḍalāntasthāni janajālānyalimaṇḍalāni 
yasyāḥ || 10 ||

tāṃ yojanaśatākāraiḥ pratirākaṃ prabodhibhiḥ |
sāgarairbhramarairvyāptāṃ dikcatuṣṭayaśālibhiḥ || 11 ||

digdalāṣṭakaviśrāntasasurāmbhodhiṣaṭpadām |
bhrātṛbhirnavabhirbhūpairnavadhā parikalpitām || 12 ||

surairdikpālairaṣṭabhiḥ sahitā ambhodhayaḥ ṣaṭpadā yasyām | pūrvamekasyaiva 
samudrasya dikcatuṣṭayopādhibhiścatuḥsamudrabhramarakalpanā iha tu 
aṣṭadikpālopādhibhirdaleṣvaṣṭasamudrabhramarakalpaneti bhedaḥ | 
navabhirbhadrāśvaketumālādibhiḥ || 12 ||

lakṣayojanavistīrṇāmākīrṇāṃ ca rajolavaiḥ |
nānājanapadavyūhasthirāvaśyāyasīkarām || 13 ||

dvīpāttu dviguṇaṃ mānaṃ lavaṇārṇavalekhayā |
dadhatyā valitāṃ bāhye prakoṣṭhamiva kambunā || 14 ||

dvīpāddviguṇamityādipaurāṇikaprakriyāviruddhokterbrahmāṇḍāntaraviṣayatvānm
āyikatve tātparyāccadoṣatvaṃ bodhyam | prakoṣṭhaṃ karamūlam | kambunā 
śaṅkhavalayena || 14 ||

tato'pi dviguṇaṃ dehaṃ dadhatyā valayākṛtim |
jagadbhūtalatāvyāptāṃ śākākhyadvīpalekhayā || 15 ||

valayākṛtiṃ dehaṃ saṃsthānaṃ dadhatyā śākākhyadvīpalekhayā jagadbhūtayā 
padmalatayeva vyāptām || 15 ||

tato'pi dvigu'nākāraṃ dhārayantyā ca veṣṭitām |
pratyagrakṣīrapūrṇābdhilekhayā svāduśītayā || 16 ||

tato'pi dviguṇākāraṃ dhārayantyopaveṣṭitām |
nānājanālaṃkṛtayā kuśākhyadvīpalekhayā || 17 ||

tato'pi dviguṇākāraṃ dhārayantyā ca veṣṭitām |
dadhyabdhilekhayā nityasaṃtarpitasuraughayā || 18 ||

tataḥ krauñcābhidhadvīpalekhayaivaṃpramāṇayā |
veṣṭitāṃ khātaracayā navāṃ nṛpapurīmiva || 19 ||

evaṃpramāṇayā pūrvavaddviguṇapramāṇayā khātasya racanaṃ khātaracā 
parikhā tayā | bhidāditvakalpanādaṅ || 19 ||

tato'pi ca ghṛtāmbhodhilekhayivaṃpramāṇayā |
tato'pi śālmalīdvīpalekhayā malapūrṇayā || 20 ||

malapūrṇayā surāmbhodhiveṣṭatvātpāpapūrṇayā || 20 ||

tataḥ surāmahāmbhodhilekhayā puṣpaśubhrayā |
śeṣasya dehalatayā harimūrtimivāvṛtām || 21 ||

tato gomedakadvīpalekhayaivaṃpramāṇayā |
ikṣvabdhilekhayāpyevaṃ himavatsānuśuddhayā || 22 ||

ikṣvabdhirikṣurasābdhiḥ | gomedakā maṇiviśeṣāstatpradhāno dvīpaḥ 
pariśeṣātplakṣadvīpaḥ || 22 ||

tato'pi puṣkaradvīpalekhayā dviguṇasthayā |
ante svādūdakāmbhodhilekhayaivaṃpramāṇayā || 23 ||

tato daśaguṇenātha pātālatalagāminā |
nikhātavalayenoccaiḥ śvabhrasaṃbhārarūpiṇā || 24 ||

nikhāto nimnadeśastadbalayena | śvabhraṃ gartastasya saṃbhāraḥ 
samūhastadrūpiṇā | purāṇeṣu pūrvadviguṇavistārayā kāñcanabhūmyetyuktaṃ 
tadvirodhaparihāraḥ prāguktarītyā bodhyaḥ | tathācoktaṃ śrīdharācāryaiḥ - 
kvacitkvacitpurāṇādau virodho yadi lakṣyate | kalpamedādibhistatra vyavasthā 
sadbhiriṣyate || iti || 24 ||

p. 191)

pātālagāmimārgeṇa valitāṃ bhayadātmanā |
etasmātkhalu sarvasmāttato daśaguṇoccayā || 25 ||

āvyomasucaturdikṣu śvabhrasaṃbhārabhīṣayā |
ardhonmlānatamorūpalagnanīlotpalasrajā || 26 ||

āvyomasūrdhvaṃ vyomamaryādāsu saṃnihitenoktaśvabhrasaṃbhāreṇa bhīṣayā 
bhīṣaṇayā | ardhe parapārśve unmlānā ūrdhvabhāge 
sūryaprakāśasaṃbhedādavatamasabhāvāpattyā mlānaprāyā 
tamorūpavalayākāreṇa lagnā nīlotpalasragyasyāstayā || 26 ||

nānāmāṇikyaśikharakahlārakumudābjayā |
lokālokācalottālavipuloddāmamālayā || 27 ||

nānāvidhamāṇikyaśikharasarorūḍhakahlārakumudānyevābjāni yasyāstayā 
lokālokācalalakṣaṇayā aunnatyenottālayā pariṇāhena vipulayā 
guṇaiścoddāmayā mālayā valitāmivetyuttareṇānvayaḥ || 27 ||

valitāṃ trijagallakṣmīdhammillavalanāmiva |
etasmādeva sarvasmāttato daśaguṇātmanā || 28 ||

dhammillāḥ saṃyatāḥ kacāḥ || 28 ||

ajñātabhūtasaṃcāranāmnāraṇyena mālitām |
etasmādeva sarvasmāttato daśaguṇātmanā || 29 ||

sarvapurāṇānurodhātpāṭhakramādārthakramasya balīyastvācca atha 
yojanakoṭīnāmityante vakṣyamāṇā brahmāṇḍakuḍyavyāptiratraiva bodhyā | 
tadbahirjalādyāvaraṇānyāha - etasmādevetyādinā || 29 ||

nabhaseva caturdikkaṃ vyāptāmatulavāriṇā [mamalavāriṇā iti 
pāṭhaḥ] |
etasmādeva sarvasmāttato daśaguṇātmanā || 30 ||

mervādidrāvaṇotkena jvālājālena mālitām |
etasmādatha sarvasmāttato daśaguṇātmanā || 31 ||

mervāderdrāvaṇaṃ dravīkaraṇam | pralaya iti yāvat | tatrotkenotkaṇṭhiteneva 
malitaṃ brahmāṇḍamiti viśeṣyamatrāgre'pyadhyāhāryam || 31 ||

mervādyacalasaṅghātaṃ nayatā tṛṇapāṃsuvat |
vahatādrīndravisphoṭakāriṇā javahāriṇā || 32 ||

nayatetyādisāmarthyoktiḥ | bhūtāntarāṇāṃ javahāriṇāṃ || 32 ||

niḥśūnyatvādaśabdena marutā parito vṛtam |
etasmādatha sarvasmāttato daśaguṇātmanā || 33 ||

nitarāṃ mūrtapratighātaśūnyatvādaśabdena || 33 ||

parito valitaṃ vyomnā niḥśūnyenaikarūpiṇā |
atha yojanakoṭīnāṃ śatena ghanarūpiṇā |
vyāptaṃ brahmāṇḍakuḍyena haimenāpi dviparvaṇā || 34 ||

iti jaladhimahādrilokapāla-
tridaśapurāmbarabhūtalaiḥ parītam |
jagadudaramavekṣya mānuṣī drāgbhuvi nijamandirakoṭaraṃ dadarśa || 35 ||

mānuṣī līlā | nijamandirakoṭaraṃ svamandirādhāraṃ girigrāmāvakāśam || 35 ||

ityārṣe śrīvāsiṣṭhamahārāmāyaṇe vālmīkīye utpattiprakaraṇe līlo0 
bhūlokavarṇanaṃ nāma pañcaviṃśaḥ sargaḥ || 25 ||

iti śrīvāsiṣṭhamahārāmāyaṇatātparyaprakāśe utpattiprakaraṇe 
bhūlokavarṇanaṃ nāma pañcaviṃśaḥ sargaḥ || 25 ||

ṣaḍviṃśaḥ sargaḥ 26 

śrīvasiṣṭha uvāca |

iti te varavarṇinyau tato brahmāṇḍamaṇḍalāt |
nirgatyānyadanuprāpte yatra tadbrāhmaṇāspadam || 1 ||

svagṛhe svajanāndṛṣṭvā śrutvaiṣāṃ paridevitam |
anugraho'tra līlāyā jagattattvaṃ ca varṇyate || 1 ||

vakṣyamāṇakathāsaṃbandhapratipattaye uktamanuvadati - itīti | 
tasmātpadmabhūpālādhārabrahmāṇḍamaṇḍalādanyadbrahmāṇḍamaṇḍalaṃ iti 
varṇitaprakāramanuprāpte || 1 ||

tato dadṛśatuḥ sadma svamevaṃ siddhayoṣitau |
adṛśye eva lokasya maṇḍapaṃ brāhmaṇāspadam || 2 ||

svaṃ sadma gṛham || 2 ||

cintāvidhuradāsīkaṃ bāṣpaklinnāṅganāmukham |
vidhvastaprāyavadanaṃ śīrṇaparṇāmbujopamam || 3 ||

cintayā vidhurā vihvalā dāsyo yatra | 
aśrudhūlyādimalinatvātparihṛtabhūṣaṇatilakatvādvidhvastaprāyāṇi 
janavadanāni yasmin || 3 ||

naṣṭotsavapuraprāyamagastyāttamivārṇavam |
grīṣmadagdhamivodyānaṃ vidyuddagdhamiva drumam || 4 ||

agastyena āttaṃ pītam | grīṣmeṇa dagdhaṃ śuṣkam || 4 ||

vātacchinnamivāmbhodaṃ himadagdhamivāmbujam |
alpasnehadaśaṃ dīpamivālokanabhedanam || 5 ||

snehastailādirdaśā vartiḥ | ālokyate yena tadālokanaṃ cakṣustasya bhedanam | 
durdarśamiti yāvat || 5 ||

āsannamṛtyukaruṇākulavaktrakānti-
saṃśīrṇajīrṇataruparṇavanopamānam |
vṛṣṭivyapāyaparidhūsaradeśarūkṣaṃ
jātaṃ gṛheśvaraviyogahataṃ gṛhaṃ tat || 6 ||

karuṇāśokoddīpako bhāvaviśeṣo raso vā tayā ākulā | nirasteti yāvat | 
vakrakāntiryasya | ata evāsannamṛtyvava sthitam | saṃśīrṇāni jīrṇataruparṇāni 
yasmiṃstathāvidhaṃ vanamupamānaṃ yasya | vṛṣṭivyāpāyo'nāvṛṣṭiḥ || 6 ||

p. 192)

śrīvasiṣṭha uvāca |

atha sā nirmalajñānacirābhyāsena sundarī |
saṃpannā satyasaṃkalpā satyakāmā ca devavat || 7 ||

sā līlā || 7 ||

cintayāmāsa māmete devīṃ cemāṃ svabandhavaḥ |
paśyantu tāvatsāmānyalalanārūpadhāraṇīm || 8 ||

tato gṛhajanastatra sa dadarśāṅganādvayam |
lakṣmīgauryoryugamiva samudbhāsitamandiram || 9 ||

āpādavividhāmlānamālāvasanasundaram |
vasantalakṣmyoryugalamivāmoditakānanam || 10 ||

āpādetyādyaṣṭaślokyāṅganādvayaṃ varṇayati | 
āpādagrahaṇamāmastakatvasyāpyupalakṣaṇam | vividhānāmamlānānāṃ 
mālānāṃ valanairvyāpanaiḥ || 10 ||

sarvauṣadhivanagrāmaṃ pūrayantyau rasāyanaiḥ |
śītalāhlādasukhadaṃ candradvayamivoditam || 11 ||

oṣadhyaḥ phalapākāntāḥ pūrayantyau pūrayat | 
napuṃsakaikaviśeṣyopakramālliṅgavacanavyatyayaśchāndasaḥ | 
rasāyanaiścandrikāmṛtaiḥ || 11 ||

lambālakalatālolalocanālivilokanaiḥ |
kiratkuvalayonmiśramālatīkusumotkarān || 12 ||

alakalatānāṃ saṃnidhāvālolatvādalitvena pariṇatairlocanairiti yāvat | 
kaṭākṣāṇāṃ 
nīlonmiśradhavalacchavitvātkuvalayonmiśramālatīkusumoccayatvenotprekṣā || 12 ||

drutahemarasāpūrasaritsaraṇahāriṇā |
dehaprabhāpravāheṇa [prabhavina iti pāṭhaḥ] kanakīkṛtakānanam 
|| 13 ||

dravīkṛtasvarṇarasapravāhāyāḥ saritaḥ saraṇaṃ vega iva manohāriṇā || 13 ||

sahajāyā vapurlakṣmyā līlādolāvilāsinaḥ |
ta ete ca taraṅgāḍhyā nijalāvaṇyavāridheḥ || 14 ||

vapuḥkāntilakṣaṇāyā lakṣmyā līlārthaṃ kḷptā dolāḥ preṅkholikā iva 
vilāsino vilasanaśīlā ye nijalāvaṇyasya svabhāvasundarabrahmātmakasya 
svasaundaryalakṣaṇasya vā vāridhestaraṅgāḍhyāstaraṅgaśreṣṭhāḥ 
prasiddhāste ete aṅgane evetyutprekṣayā pratyabhijñāyamānamiti śeṣaḥ || 14 ||

vilolabāhulatikāyugenāruṇapāṇinā |
kirannavanavaṃ haimaṃ kalpavṛkṣalatāvanam || 15 ||

pratyekaṃ bāhulatikayoraruṇapāṇyośca vilolatvena viśeṣaṇātpratikṣaṇaṃ 
vinyāsabhedena samudāye kalpitavanasaṃsthānabhedānnavānnavaṃ 
kalpavṛkṣalatāvanaṃ kiradvikṣipat | kalpayaditi yāvat || 15 ||

pādairamṛditāmlānapuṣpakomalapallavaiḥ [puṣpapallavakomalaiḥ iti 
pāṭhaḥ] |
sthalābjadalamālābhairaspṛśadbhūtalaṃ punaḥ || 16 ||

amṛditānyamlānāni ca yāni puṣpāṇi komalapallavāni vā tadrūpaiḥ pādaiḥ | 
pallavakomalaiḥ iti pāṭhe tu spaṣṭam | abjasādṛśyasya puṣpatvarūpakādeva 
lābhādapaunaruktyāya dalamālābhairityuktam || 16 ||

tālītamālakhaṇḍānāṃ śuṣkāṇāṃ śuciśociṣām |
ālokanāmṛtāsekairjanayadbālapallavān || 17 ||

śuciśociṣāṃ pāṇḍuravarṇānām || 17 ||

namo'stu vanadevībhyāmityuktvā kusumāñjalim |
tatyāja jyeṣṭhaśarmātha sārdhaṃ gṛhajanena saḥ || 18 ||

jyeṣṭhaśarmākhyo jyeṣṭhaputraḥ || 18 ||

papāta pādayorgehe tayorvai kusumāñjaliḥ |
prāleyasīkarāsāraḥ padminyā iva padmayoḥ || 19 ||

prāleyasīkarāsāro himmbukaṇavarṣaḥ | padminyāḥ padmavallyāḥ || 19 ||

jayatamiti loṇmadhyamapuruṣadvivacanam || 20 ||

jyeṣṭhaśarmādaya ūcuḥ |

jayataṃ vanadevyau no duḥkhanāśārthamāgate |
prāyaḥ paraparitrāṇameva karma nijaṃ satām || 20 ||

iti tadvacanānte te devyāvūcaturādarāt |
ākhyāta duḥkhaṃ yenāyaṃ lakṣyate duḥkhito janaḥ || 21 ||

jyeṣṭhaśarmādayaste te devyau prati yathākramam |
nijaṃ tadduḥkhamācakhyurdampativyasanātmakam || 22 ||

dampatyorvyasanaṃ vipattistadātmakam || 22 ||

jyeṣṭhaśarmādaya ūcuḥ |

devyāvabhavatāṃ snigdhāviha brāhmaṇadampatī |
sarvātithī kulakarau stambhābhūtau dvijasthiteḥ || 23 ||

he devyau kulaṃ saṃtatiḥ dvijānāṃ sthitermaryādāyāḥ stambhavadādhārabhūtau 
|| 23 ||

tāvadya gṛhamutsṛjya saputrapaśubāndhavam |
svargaṃ gatau naḥ pitarau tena śūnyaṃ jagattrayam || 24 ||

adyetyaciratvalakṣaṇārtham | śūnyaṃ śūnyamiva || 24 ||

pakṣiṇo gṛhamāruhya vikṣipantaḥ pratikṣaṇam |
dehaṃ śūnye mṛtaṃ bhaktyā śocanti madhauraiḥ svaraiḥ || 25 ||

pūrṇaḥ pūrṇaṃ jagatpaśyetkāmukaḥ kāmukaṃ jagat | ārtopyārtimayaṃ viśvaṃ 
lubdho lubdhaṃ svacittavat || iti nyāyenāhuḥ - pakṣiṇa ityādinā | śūnye 
ākāśe svadehaṃ vikṣipantaḥ || 25 ||

guhāgurugurārāvapralāpalapanākulaḥ |
saritsthūlāśrudhārābhiḥ pariroditi parvataḥ || 26 ||

guhārūpāṇi yāni gurugurārāvapralāpāni lapanāni mukhāni tairakulo vyāpto 
vyākulaśca || 26 ||

nirjarākrandakāriṇyo muktāmbarapayodharāḥ |
taptaniḥśvāsavidhvastāḥ paraṃ kārśyamitā diśaḥ || 27 ||

muktāmbarāstyaktākāśāstyaktavastrāśca payodharā meghāḥ stanāśca yāsām | 
divapakṣe vāṣpadhūsarā vāyavo niḥśvāsasāmyānniḥśvāsāḥ | 
kārśyamapuṣṭim || 27 ||

kṣatavikṣatasarvāṅgaḥ karuṇākrandakarkaśaḥ |
upavāsarato grāmo dīno mṛtiparaḥ sthitaḥ || 28 ||

bhūpariluṭhanābhihananādinā kṣatavikṣatasarvāṅgaḥ | grāmaśabdo janaparaḥ 
mṛtiparo martukāmaḥ || 28 ||

p. 193)

divasaṃ prati vṛkṣāṇāmavaśyāyāśrubindavaḥ |
gucchalocanakośebhyastāpoṣṇāni patantyadhaḥ || 29 ||

divasaṃ prati lakṣaṇīkṛtya | lakṣaṇetthaṃbhūta iti karmapravacanīyayukte dvitīyā | 
tāpa ātapaḥ śokāgniśca || 29 ||

praśāntajanasaṃcārā rathyā kṣāravidhūsarā |
vidhavāvigatānandā saṃśūnyahṛdayā sthitā || 30 ||

kṣāra ūṣarastena vidhūsarā rathyā vidhaveva vigatānandā sthitā || 30 ||

kokilālipralāpinyo vṛṣṭibāṣpahṛtā latāḥ |
uṣṇoṣṇaśvasanā dehaṃ ghanti pallavapāṇibhiḥ || 31 ||

kokilairalibhiśca pralāpinyaḥ || 31 ||

ātmānaṃ śatadhā kartuṃ bṛhacchvabhraśilātale |
nirjharāḥ prapatantyete tāpataptaśarīrakāḥ || 32 ||

śatadhā kartum | cūrṇayitumiti yāvat | śvabhraṃ gartastatratye śilātale | śubhre iti 
pāṭhe sphaṭikaśilātale || 32 ||

niḥśaṅkayā gataśrīkā mūkā vilulitāśayāḥ |
andhena tamasā pūrṇā gṛhā gahanatāṃ gatāḥ || 33 ||

mūkāḥ harṣavārtāvidhurāḥ | vilulitā āśayā ivāntarā bhāṇḍopaskarādayo 
[bhāṇḍopaskārādayaḥ iti pāṭhaḥ] yeṣu | yata evaṃrūpā ato 
niḥśaṅkayā asaṃśayaṃ gataśrīkāḥ santo gahanatāmaraṇyatām || 33 ||

udyānapuṣpakhaṇḍebhyo rudadbhyo bhramarāravaiḥ |
pūtigandho viniryāti svāmodāparanāmakaḥ || 34 ||

svāmodo'pi śokārtairghrāṇapīḍakatvātpūtiriti nindyate || 34 ||

caitradrumavilāsinyo virasāḥ prativāsaram |
latāḥ kṛśā vilīyante saṃkucadgucchalocanāḥ || 35 ||

caitradrumānvilāsayanti tacchīlāḥ | caitya iti pāṭhe spaṣṭam | vilīyante viśīryante || 
35 ||

prakṣeptumambudhau dehaṃ pravṛttā gantumākulāḥ |
kulyāḥ kalakalālolaṃ dolayantyastanuṃ bhuvi || 36 ||

kulyāgrahaṇaṃ sarinmātropalakṣaṇam || 36 ||

aśaṅkamaśakāpātaspandamapyaticāpalam |
kalayantyaḥ sthitā vāpyo nispandānandamātmani || 37 ||

prāgjanavyavahārādaticāpalamapi kalayantyo vāpyaḥ sāṃpratamaśaṅkaḥ 
asaṃbhāvito maśakāpātaprayuktaspando'pi yatra tadyathā syāttathā ātmani 
svasvarūpe samādhiniṣṭhā iva nispandānandaṃ sthitāḥ || 37 ||

gāyatkinnaragandharvavidyādharasurāṅganam |
nūnamadya nabho jātamasmattātābhyalaṃkṛtam || 38 ||

tātagrahaṇaṃ māturapyupalakṣaṇam || 38 ||

taddevyau kriyatāṃ tāvadasmākaṃ śokanāśanam |
mahatāṃ darśanaṃ nāma na kadācana niṣphalam || 39 ||

evaṃ śokamupavarṇya vivakṣitamarthamāhuḥ - taditi | tattasmāddhetoḥ || 39 ||

ityuktavantaṃ sā putraṃ mūrdhni pasparśa pāṇinā |
pallavenānatā namraṃ mūlagranthimivābjinī || 40 ||

pallavena svasaṃtānamūlagranthimiva arthājjalāpāye iti labhyate || 40 ||

tasyāḥ sparśena tenāsau duḥkhadaurbhāgyasaṃkaṭam |
jahau prāvṛḍghanāsaṅgādgrīṣmatāpamivācalaḥ || 41 ||

sarvo gṛhajanaḥ so'tha tayordevyorvilokanāt |
lakṣmīvānduḥkhanirmukto babhūvāmṛtapo yathā || 42 ||

śrīrāma uvāca |

tayāsya līlayā mātrā putrasya jyeṣṭhaśarmaṇaḥ |
kasmānna darśanaṃ dattaṃ mohaṃ tāvannirākuru || 43 ||

līlāyāḥ satyasaṃkalpatvātpūrvatanamātṛśarīreṇaiva putrasyāśvāsanāya 
darśanaṃ kuto na dattamiti rāmaḥ śaṅkate - tayeti | mātrā mātṛśarīreṇa | 
mohamiti | mohāpagame tatkāryasaṃśayaḥ svayameva gamiṣyatītyāśayaḥ || 43 ||

śrīvasiṣṭha uvāca |

buddhaḥ pṛthvyādibodhena yena pṛthvyādisaṅghakaḥ |
tasya piṇḍātmatāṃ dhatte vyomaivānyasya kevalam || 44 ||

līlāyāḥ putragehāgamanasya prapañcamithyātvaparīkṣārthatvena 
putrasnehaprayuktatvābhāvātputrādiprapañce mithyātvaniścaye ca 
putrasnehābhāvāttattvajñānena mūlabādhottaraṃ 
vartamānaśarīrātiriktabhautikaśarīradhāraṇāyogācca na pūrvaśarīradhāraṇamiti 
sopapattikamuttarayituṃ vasiṣṭha upakramate - buddha ityādinā | yenājñena 
mithyāpṛtvhyādisaṃghako dehaḥ satyapṛthvyādibodhena buddhastasya vastutaḥ 
kevalamadvitīyaṃ cidvyomaiva bhrāntyā piṇḍātmatāṃ dhatte | anyasya 
tattvajñasya tu taddhetvajñānābhāvātkevalamadvitīyaṃ cidvyomaivāvatiṣṭhata 
ityarthaḥ || 44 ||

asadevāṅga sadiva bhāti pṛthvyādivedanāt |
yathā bālasya vetālo nābhāti tadavedanāt || 45 ||

bālasya bhrāntyā nā puruṣastadavedanādvetālo bhāti || 45 ||

yathā pṛthvyādinā bhātamapṛthvyādi bhavetkṣaṇāt |
svapne svapnaparijñānāttathā jāgratyapi sphuṭam || 46 ||

svapnaparijñānātsvapnatvaparijñānāt || 46 ||

pṛthvyādi khatayā buddhaṃ khamityevānubhūyate |
tathāhi kṣubdhadhātūnāṃ kuḍyeṣu kha ivodyamaḥ || 47 ||

kṣubdhapittādidhātūnām | vikṣiptānāmiti yāvat | dvārābhāsasphaṭikādikuḍyeṣu 
|| 47 ||

svapne nagaramurvīṃ [ūrvī ityubhayatra pāṭhaḥ] vā śūnyaṃ 
khātaṃ ca budhyate |
svapnāṅganā ca kurute śūnyāpyarthakriyāṃ nṛṇām || 48 ||

nagaraṃ śūnyamūrvī [ūrvī ityubhayatra pāṭhaḥ] samabhuvaṃ khātaṃ 
budhyate | pādasaṃvāhanādyarthakriyām || 48 ||

khaṃ pṛthvyāditayā buddhaṃ pṛthvyādi bhavati kṣaṇāt |
mūrcchāyāṃ paraloko'pi pratyakṣamanubhūyate || 49 ||

paramārthavastu yathābodhaṃ vivartata iti sarvānubhavasiddhamityāha - 
svamityādinā | anubhūyate kaiściditi śeṣaḥ || 49 ||

bālo vyomaiva vetālaṃ mriyamāṇo'mbare vanam |
keśoṇḍrakaṃ khamanyastu khamanyo vetti mauktikam || 50 ||

trastakṣībārdhanidrāśca nauyānāśca sadaiva khe |
vetālavanavṛkṣādi paśyantyanubhavanti ca || 51 ||

trastā bhītāḥ kṣibā mattāḥ ardhanidrā ardhajāgarūkāḥ | anubhavanti tatprayuktaṃ 
palāyanādikāryamityarthaḥ || 51 ||

p. 194)

yathābhāvitameteṣāṃ padārthānāmato vapuḥ |
abhyāsajanitaṃ bhāti nāstyekaṃ paramārthataḥ || 52 ||

ekaṃ niyatam || 52 ||

līlayā tu yathāvastu buddhā pṛthvyādināstitā |
ākāśameva saṃvittyā bhāti bhrāntitayoditam || 53 ||

kathaṃ buddhā tadāha - ākāśameveti | bhrāntitayā mithyāprapañcatayā || 53 
||

brahmātmaikacidākāśamātrabodhavato muneḥ |
putramitrakalatrāṇi kathaṃ kāni kadā kutaḥ || 54 ||

caturbhiḥ kiṃvṛttaiḥ prakāraprakārikālanimittanyākṣipyante || 54 ||

dṛśyamādāvanutpannaṃ yacca bhātyajameva tat |
samyagjñānavatāmevaṃ rāgadveṣadṛśo kutaḥ || 55 ||

hastaḥ śirasi yaddatto līlayā jyeṣṭhaśarmaṇaḥ |
tatprabhāvasthitārambhasaṃbodhāyāściteḥ phalam || 56 ||

nanu putrasnehādyabhāve līlayā kutaḥ śirasi hasto dattastatrāha - hasta iti | 
hastaḥ śirasi datta iti yattanna putrasnehaphalaṃ kiṃtu tasya jyeṣṭhaśarmaṇaḥ 
prabhāvāya bhāviśubhārthaṃ sthitau ārambhasaṃbodhau 
prāktanasukṛtopakramatatphalapradeśvarabodhau yasyāṃ tathāvidhāyāḥ 
sarvādhiṣṭhānacitereva vivartarūpaṃ phalamityarthaḥ || 56 ||

bodho hi cetati yathaiva tathā śubhāni
sūkṣmastu khādapi tathātitarāṃ viśuddhaḥ |
sarvatra rāghava sa eva padārthajālaṃ
svapneṣu kalpitapureṣvanubhūtametat || 57 ||

sargasārārthamanuvadannupasaṃharati - bodha iti | yathaiva prāk cetati cintayati || 
57 ||

ityārṣe śrīvāsiṣṭhamahārāmāyaṇe vālmīkīye utpattiprakaraṇe līlopākhyāne 
siddhadarśanahetukathanaṃ nāma ṣaḍviṃśaḥ sargaḥ || 26 ||

iti śrīvāsiṣṭhamahārāmāyaṇatātparyaprakāśe utpattiprakaraṇe 
siddhadarśanahetukathanaṃ nāma ṣaḍviṃśaḥ sargaḥ || 26 ||


saptaviṃśaḥ sargaḥ 27 

śrīvasiṣṭha uvāca |

tasmin giritaṭe grāme tasya maṇḍapakoṭare |
antardhimāśvāyayatustatrasthe [antardhimāpaturdṛṅgā tataste 
siddhayoṣitau iti pāṭhaḥ] eva te striyau || 1 ||

līlātra vismitā bhūyo bhartṛdarśanalālasā |
jñaptyā prabodhitā smṛtvā svajanmānyāha bhūriśaḥ || 1 ||

tasya dvijasadmano maṇḍapakoṭare maṇḍapākāśe | tatrasthe jyeṣṭhaśarmādīnāṃ 
purodeśasthe evāntardhimantardhānaṃ āyayatuḥ prāpatuḥ || 1 ||

asmākaṃ vanadevībhyāṃ prasādaḥ kṛta ityatha |
śāntaduḥkhe gṛhajane svavyāpārapare [parasthite iti pāṭhaḥ] 
sthite || 2 ||

svavyāpāraḥ svagṛhakṛtyaṃ tatpare || 2 ||

maṇḍapākāśasaṃlīnāṃ līlāmāha sarasvatī |
vyomarūpā vyomarūpāṃ smayāttūṣṇīmiva [tūṣṇīṃ vyavasthitām iti 
pāṭhaḥ] sthitām || 3 ||

saṃlīnāṃ itarajanadṛṣṭyā antarhitām | tarhi te kiṃ vastutaḥ sadehe netyāha - 
vyomarūpeti | śūnyātmakasaṃkalpaśarīrā | tādṛśīmiti yāvat | smayādvismayāt 
|| 3 ||

saṃkalpasvapnayoryeṣāṃ yatra saṃkathanaṃ mithaḥ |
yathehārthakriyāṃ dhatte tayoḥ sā saṃkathā tathā || 4 ||

nanu anyonyasāṃkalpikasyānyonyādṛśyatvātkathaṃ tayoḥ saṃvādopapattiriti 
rāmasya śaṅkāṃ liṅgairupalakṣya svayameva vasiṣṭhaḥ samādhatte - 
saṃkalpeti | loke yeṣāṃ devatānugrahādinā uṣāniruddhayoriva tulya eva 
parasparasaṃvādisaṃkalpaḥ svapno vā jātasteṣāṃ tatra mithaḥ saṃkathana yathā 
auttarakālikīmarthakriyāṃ dhatte tayorjñaptilīlayoḥ saṃkathā saṃvādo'pi 
tathetyarthaḥ || 4 ||

pṛthvyādināḍīprāṇādi-ṛte'pyabhyuditā tayoḥ |
sā saṃkathanasaṃvittiḥ svapnasaṃkalpayoriva || 5 ||

adhibhūtaṃ pṛthvyādi adhyātmaṃ nāḍīprāṇādyupalakṣitaśarīramapi ṛte vinā 
|| 5 ||

śrīsarasvatyuvāca |

jñeyaṃ jñātamaśeṣeṇa dṛṣṭādṛṣṭārthasaṃvidaḥ 
[draṣṭavyasaṃvidaḥ iti pāṭhaḥ] |
īdṛśīyaṃ brahmasattā kimanyadvada pṛcchasi || 6 ||

itthamuktāśaṅkāṃ samādhāya prastutakathāmanusarati - śrīsarasvatyuvāceti 
|| 6 ||

līlovāca |

mṛtasya bharturjīvo'sau yatra rājyaṃ karoti me |
tatrāhaṃ kiṃ na terdṛṣṭā dṛṣṭāsmīha sutena kim || 7 ||

kiṃkāraṇaṃ na dṛṣṭetyarthaḥ || 7 ||

śrīsarasvatyuvāca |

abhyāsena vinā vatse tadā te dvaitaniścayaḥ |
nūnamastaṃgato nābhūnniḥśeṣaṃ varavarṇini || 8 ||

abhyāsena vinā abhyāsābhāvādityarthaḥ | dvaitaniścayaḥ 
prapañcasatyatāniścayaḥ || 8 ||

advaitaṃ yo na yāto'sau kathamadvaitakarmabhiḥ |
yujyate tāpasaṃsthasya cchāyāṅgānubhavaḥ kutaḥ || 9 ||

na yāto bhedakā'vidyocchedena na prāptaḥ | advaitakarmabhiḥ 
satyasaṃkalpatvādyarthakriyābhiḥ | chāyāyā aṅgaṃ guṇaḥ śaityaṃ 
tadanubhavaḥ | chāyopaviṣṭāṅgasya puṃso yo'nubhavaḥ sa vā || 9 ||

līlāsmīti vinābhyāsaṃ tava nāstagato'bhavat |
yadā bhāvastadā satyasaṃkalpatvamabhūnna te || 10 ||

līlādeha evāhamasmīti bhāvo dṛḍhasaṃskāraḥ || 10 ||

adyāsi satyasaṃkalpā saṃpannā tena māṃ sutaḥ |
saṃpaśyatvityabhimataṃ phalitaṃ tava sundari || 11 ||

adya satyasaṃklapā saṃpannāsi | suto māṃ paśyatvityabhimatamīpsitam || 11 ||

p. 195)

idānīṃ tasya bhartustvaṃ samīpaṃ yadi gacchasi |
tattena vyavahāraste pūrvavatsaṃpravartate || 12 ||

līlovāca |

ihaiva mandirākāśe patirvipro mamābhavat |
ihaiva sa mṛto bhūtvā saṃpanno vasudhādhipaḥ || 13 ||

evaṃ pratyakṣamupadarśanenopadeśena ca prajñoktārthe 
nivṛttāsaṃbhavāśaṅkā maṇḍapākāśāntareva bhartṛparalokadvayasya 
brahmāṇḍasahasrāṇāṃ ca saṃbhavamanuvadantī līlā punaḥ 
svabhartṛmaṇḍaladarśanaṃ prārthayate - ihetyādinā || 13 ||

ihaiva tasya saṃsāre tasminbhūmaṇḍalāntare |
rājadhānīpure tasminpurandhryasmi [purato'sminvyavasthitā iti 
pāṭhaḥ] vyavasthitā || 14 ||

purandhrī rājamahiṣī | vyavasthitā vasudhādhipasyetyanuṣajyate || 14 ||

ihaivāntaḥpure tasminsa mṛto mama bhūpatiḥ |
ihaivāntaḥpurākāśe tasminneva pure nṛpaḥ || 15 ||

saṃpanno vasudhāpīṭhe nānājanapadeśvaraḥ |
sarvārjavajavībhāva ihaivaivaṃ vyavasthitaḥ || 16 ||

sarvavastūnāṃ ārjavamakāpaṭyaṃ kūṭasthaṃ pāramārthikaṃ brahma 
tasminkalpito javībhāvo māyikacalanādivikāraḥ evaṃ uktadṛṣṭaśrutalakṣaṇa 
ihaiva maṇḍapākāśe vyavasthitaḥ || 16 ||

asminneva gṛhākāśe sarvā brahmāṇḍabhūmayaḥ |
sthitāḥ samudrake manye yathāntaḥ sarṣapotkarāḥ || 17 ||

samudrake saṃpuṭake || 17 ||

sadā'dūramahaṃ manye tadbhrturmama maṇḍalam |
kvacitpārśve sthitamiha yathā paśyāmi tatkuru || 18 ||

adūramatisaṃnihitam || 18 ||

śrīdevyuvāca |

bhūtalārundhatisute bhartārastava saṃprati |
trayo nāmāthavābhūvanbahavaḥ śatasaṃmatāḥ || 19 ||

na kevalaṃ sāṃpratikamevaitanmaṇḍapākāśe asti kiṃtvatītānāgataṃ sarvamapi 
tatra te'nekajanmasaṃbandhiṣvanekabhartṛśabdavācyaśarīreṣu sarveṣāṃ 
darśanāyogātsaṃnihiteṣu triṣu katamamaṇḍalaṃ pradarśyatāmityāśayenāha ##-

nedīyasāṃ trayāṇāṃ tu dvijaste bhasmatāṃ gataḥ |
rājā mālyāntaragataḥ saṃsthito'ntaḥpure śavaḥ || 20 ||

nedīyasāmantikatamānāṃ madhye | iṣṭhano viṣaye īyasun chāndasaḥ || 20 ||

saṃsāramaṇḍale hyasmiṃstṛtīyo vasudhādhipaḥ |
mahāsaṃsārajaladhiṃ patito bhramamāgataḥ || 21 ||

patitaḥ praviṣṭaḥ || 21 ||

bhogakallolakalanāvikalo malacetanaḥ |
jāḍyajarjaracidvṛttiḥ saṃsārāmbhodhikacchapaḥ || 22 ||

bhogalakṣaṇānāṃ kallolānāṃ kalanābhirvikalo vikṣiptaḥ | tata eva malayuktā 
cetanā buddhiryasya | ata etadantaḥ pratiphalitā cidvṛttirapi tajjāḍyenaiva jarjarā 
śithilaprāyā yasya || 22 ||

citrāṇi rājakāryāṇi kurvannapyākulānyapi |
suptaḥ sthito jaḍatayā na jāgarti bhavabhrame || 23 ||

īśvaro'hamahaṃ bhogī siddho'haṃ balavānsukhī |
ityanarthamahārajjvā valito vaśatāṃ gataḥ || 24 ||

avaśatāmasvatantratām || 24 ||

tatkasya vada bhartustvāṃ samīpaṃ varavarṇini |
vātyā vanāntaraṃ gandhalekhāmiva vanānnaye || 25 ||

vātasamūho vātyā | pāśādibhyo yaḥ || 25 ||

anya eva hi saṃsāraḥ so'nyo brahmāṇḍamaṇḍapaḥ |
anyā eva tatā vatse vyavahāraparamparāḥ || 26 ||

tatā vistṛtāḥ || 26 ||

saṃsāramaṇḍalānīha tāni pārśve sthitānyapi |
dūraṃ yojanakoṭīnāṃ koṭayasteṣvihāntaram || 27 ||

ihāsminmaṇḍapākāśe | adhiṣṭhānaciddṛṣṭyā pārśve antaḥ | saṃnidhāviti 
yāvat | api yadyapi tathāpi | iha sāṃsārikadṛṣṭau | dūramantaraṃ | 
vyavadhānamityarthaḥ || 27 ||

ākāśamātrameteṣāmidaṃ paśya vapuḥ [punaḥ punaḥ iti pāṭhaḥ] 
punaḥ |
merumandarakoṭīnāṃ koṭayasteṣvavasthitāḥ || 28 ||

paramārthadṛṣṭyā tvāha - ākāśamātramiti | eteṣāṃ 
saṃsāramaṇḍalānāṃ idaṃ pāramārthikaṃ vapuḥ svarūpaṃ 
maṇḍapāntasthacidākāśamātram | teṣveteṣu || 28 ||

paramāṇau paramāṇau sarvavargānirargalam |
mahāciteḥ sphurantyarkarucīva trasareṇavaḥ || 29 ||

arkasya rucijālāntarasthamarīcau || 29 ||

mahārambhagurūṇyevamapi brahmāṇḍakāni hi |
tulayā dhānakāmātramapi tāni bhavanti no || 30 ||

evaṃ darśitabrahmāṇḍavadeva tāni 
mahadbhirdvīpasamudrabhuvanādyārambhairgurūṇi mahāntyapi ciddṛṣṭitulayā 
dṛṣṭāni [dṛṣṭābhidhānakā iti pāṭhaḥ] dhānakā vaṭabījāni 
tāvanmātramapi na bhavantītyarthaḥ || 30 ||

nānāratnāmaloddyoto vanavadbhāti khe yathā |
pṛthvyādibhūtarahitā jagaccidbhāti cintayā || 31 ||

vastutaḥ pṛthvyādibhedarahitaiva cijjagadbhāti | cintayā 
āvidyakadṛḍhavāsanayā || 31 ||

kacati jñaptirevedaṃ jagadityādi nātmani |
natu pṛthvyādi saṃpannaṃ sargādāveva kiṃcana || 32 ||

bhrāntyā jagadbhāne'pi na vastuni kadācidapi kiṃcitsaṃpannamityāha - kacatīti 
|| 32 ||

yathā taraṅgaḥ sarasi bhūtvā bhūtvā punarbhavet |
vicitrākārakālāṅgadeśājñaptāvalaṃ tathā || 33 ||

vicitrākārāḥ kālāḥ kālāṅgāni dinarātryādīni brahmāṇḍā bhuvanādideśāśca 
jñaptau mahāciti bhūtvā bhūtvā bhavantītyarthaḥ || 33 ||

līlovāca |

evametajjaganmātarmayā smṛtamihādhunā |
mamedaṃ rājasaṃ janma na tamo na ca sāttvikam || 34 ||

idaṃ līlājanma rājasaṃ rajaḥkāryaṃ duḥkhasaṃtāpabāhulyāt madhye tiṣthanti 
rājasāḥ iti martyajanmanāṃ rājasatvasmṛteścetyarthaḥ || 34 ||

p. 196)

brahmaṇastvavatīrṇāyā aṣṭau janmaśatāni me |
nānāyonīnvatītāni paśyāmīvādhunā punaḥ || 35 ||

brahmaṇo hiraṇyagarbhādetatkalpādāvantaḥkaraṇopādhyutpattyā pratibimbatayā 
tatrāvatīrṇāyāḥ | paśyāmīva sphuṭaṃ smarāmīti yāvat || 35 ||

saṃsāramaṇḍale devi kasmiṃścidabhavaṃ purā |
lokāntarābjabhramarī vidyādharavarāṅganā || 36 ||

lokāntaraṃ vidyādharalokastadevābjam || 36 ||

durvāsanākaluṣitā tato'haṃ mānuṣī sthitā |
saṃsāramaṇḍale'nyasminpannageśvarakāminī || 37 ||

mānuṣī bhūtvā sthitā | tataḥ pannageśvarakāminī abhavamityanuṣaṅgaḥ || 37 ||

kadambakundajambīrakarañjavanavāsinī |
patrāmbaradharā śyāmā śavaryahamathābhavam || 38 ||

vanavāsanayā mugdhā saṃpannāhamathoddhatā |
gulucchanayanā patrahastā vanavilāsinī || 39 ||

vāsanayā iti pāṭhe spaṣṭam | vāsatayā iti pāṭhe tu vane vāso yasyāstadbhāvena 
mugdhā mūḍhā | dharmamaryādānabhijñeti yāvat | ata evoddhatā 
duṣkarmasaṃcayāt | gulucchaśabdastatpuṣpagucchaparaḥ | vanavilāsinī latā jātā 
arthādgulucchalateti gamyate || 39 ||

puṇyāśramalatā sāhaṃ munisaṅgapavitritā |
vanāgnidagdhā tasyaiva kanyābhūvaṃ mahāmuneḥ || 40 ||

astrītvaphaladātṝṇāṃ karmaṇāṃ pariṇāmataḥ |
rājāhamabhavaṃ śrīmānsurāṣṭreṣu samā śatam || 41 ||

astrītvaṃ puṃstvaṃ tatprayuktasya rājyādibhogaphalasya dātṝṇāṃ 
prāksaṃcitakarmaṇām | samāḥ saṃvatsarān || 41 ||

tālīnāṃ talakaccheṣu rājaduṣkṛtadoṣataḥ |
nakulī navavarṣāṇi kuṣṭhanaṣṭāṅgikābhavam || 42 ||

kacchā jalaprāyadeśāḥ | rājaduṣkṛtadoṣaḥ parasvāpahārādiḥ || 42 ||

varṣāṇyaṣṭau surāṣṭreṣu devi gotvaṃ kṛtaṃ mayā |
mohāddurjanaduṣṭājñabālagopālalīlayā || 43 ||

surāṣṭrā deśaviśeṣāḥ | gotvaṃ kṛtam | gojanmānubhūtamiti yāvat | durjanā 
duṣṭā ajñā bālāśca ye gopālāsteṣāṃ tāḍanānudhāvanādilīlayā || 43 ||

vihaṃgyā vairavinyastā vāgurā vipināvanau |
kleśena mahatā cchinnā adhamā vāsanā iva || 44 ||

vihaṅgyā vihaṅgījanmaprāptayā mayā niṣkāraṇavairādeva vyādhairvinyastā 
vāgurāḥ | adhamā vāsanāḥ dvaitavāsanāḥ || 44 ||

karṇikākroḍaśayāsu viśrāntamalinā saha |
padmakuḍmalakośeṣu bhuktakiṃjalkayā rahaḥ || 45 ||

karṇikākroḍāḥ kiṃjalkamadhyāni ta eva śayyāḥ | kuḍmalā mukulāḥ | alinā 
sahetyarthādalinījanmaprāptayeti gamyate || 45 ||

bhrāntamuttuṅgaśṛṅgāsu hariṇyā hārinetrayā |
vanasthalīṣu ramyāsu kirātāhatamarmayā || 46 ||

hariṣyā mṛgyā mayā | hārinetrayā ramyekṣaṇayā || 46 ||

dṛṣṭaṃ naṣṭāsu dikṣvabdhikallolairuhyamānayā |
matsyāmbukacchapācchoḍe moghamānanatāḍanam || 47 ||

abdhikallolairuhyamānayā matsyā mayā sūryatiṣyāgastyamatsyānāṃ ya 
upadhāyāḥ iti yalopaḥ | dikṣu naṣṭāsu digbhrame sati bhrāntyā | kaivartasavidhaṃ 
prāptayeti yāvat | kaivartairyaṣṭyādinā kṛtamānanapradeśe tāḍanaṃ davopanīte 
ambuni bṛhattaraṅgajale kacchapācchoḍe kūrmapṛṣṭhāsthani ca 
nipatanānmoghaṃ vyarthaṃ jātaṃ dṛṣṭamityarthaḥ || 47 ||

pītaṃ carmaṇvatītīre gāyantyā madhurasvaram |
pulindyā [pulindasuratānteṣu iti pāṭhastatra pulindyetyarthaḥ] 
suratānteṣu nālikerarasāsavam || 48 ||

pītaṃ pulindyā mayeti śeṣaḥ || 48 ||

sārasīsarasālinyā [sarasī iti pāṭhaḥ] sītkāramadhurasvaram |
sārasaḥ surataiḥ svairaṃ sāmantaścārurañjitaḥ || 49 ||

sārasyāṃ padminyāṃ sarasā sapremā alinī bhramarīva niścalaṃ sthitayeti yāvat | 
mayā sītkāreṇa suratakūjitena madhurasvaraṃ yathā syāttathā sāmantaḥ 
adhīśvaraḥ | patiriti yāvat | sāraso rañjitaḥ prīṇitaḥ || 49 ||

tālītamālakuñjeṣu taralānananetrayā |
kṣībaprekṣaṇavikṣobhaiḥ kṛtaṃ kāntāvalokanam || 50 ||

kṣībaprekṣaṇaṃ samadanirīkṣaṇaṃ tatkṛtairmanmathavikṣobhaiḥ 
kāntasyāvalokanaṃ mayā kṛtam | anena tadyogyaṃ janmāntaramuktam || 50 ||

kanakasyandasaṃdohasundarairaṅgapañjaraiḥ |
svarge'psarombujinyāśu toṣitāḥ suraṣaṭpadāḥ || 51 ||

syando dravaḥ | apsarolakṣaṇayā ambujinyā surā eva ṣaṭpadā 
adharamadhupānādinā toṣitāḥ || 51 ||

maṇikāñcanamāṇikyamuktānikarabhūtale |
kalpadrumavane merau yūnā saha rataṃ kṛtam || 52 ||

tasminneva janmani devayūnā || 52 ||

kallolākulakacchāsu lasadgucchalatāsu ca |
velāvanaguhāsvabdheściraṃ kūrmatayā sthitam || 53 ||

kūrmatayā kacchapītvena || 53 ||

tarattārataṅgāsu dolanaṃ sarasālinām |
calacchadapaṭālīṣu rājahaṃsyaṃ mayā kṛtam || 54 ||

calattārataraṅgāsu sarasīṣu mayā svīyeṣu caleṣu cchadeṣu paṭānāṃ paṭavat 
śubhrapakṣāṇāṃ ālīṣu paṅktiṣu padmabhrāntyopaviṣṭānāṃ sarasānāmalināṃ 
bhramarāṇāṃ dolanamāndolanasādhanaṃ rājahaṃsyaṃ rājahaṃsītvaṃ kṛtam | 
anubhūtamiti yāvat | nalinīnāladolāsu iti pāṭhe spaṣṭam || 54 ||

śālmalīdalalolānāmāndolanadaridratām |
maśakasya mayālokya dīnaṃ maśakayā sthitam || 55 ||

dolāyamāne ekasmiñśālmalīdale lolānāṃ bahūnāṃ maśakānāṃ madhye tataḥ 
pracyutasya kasyacinmaśakasya 
tatropaveṣṭumasāmarthyādāndolanadaridratāmālokya tatsaṃskāreṇaiva 
mṛtayāhaṃsyā mayāpi maśakatayā bhūtvā dīnaṃ sthitam | yaṃ yaṃ vāpi 
smaranbhāvam iti smṛteriti bhāvaḥ || 55 ||

p. 197)

tarattārataraṅgāsu cañcadvīcyagracimbanaiḥ |
bhrāntaṃ śailasravantīṣu jalavañjulalīlayā || 56 ||

śailasravantīṣu giriṇadīṣu jalavañjulā vetasāstallīlayā | tajjanmaneti yāvat || 56 ||

gandhamādanamandāramandire madanāturāḥ |
pātitāḥ pādayoḥ pūrvaṃ vidyādharakumārakāḥ || 57 ||

sthāvarāntādhamayonijanmānyuktvottamajanmānyapyāha - gandhamādaneti || 
57 ||

kīrṇakarpūrapūreṣu talpeṣu vyasanāturā |
ciraṃ vilulitāsmīndubimbeṣviva śaśiprabhā || 58 ||

tatrāpi duḥkhabāhulyaṃ darśayati - kīrṇeti | vyasanaṃ tadviyogaduḥkhaṃ 
tenāturā || 58 ||

yoniṣvanekavidhaduḥkhaśatānvitāsu 
bhrāntaṃ mayonnamanasannamanākulāṅgyā |
saṃsāradīrghasaritaścalayā laharyā
durvāravātahariṇīsaraṇakrameṇa || 59 ||

uktaṃ saṃkṣipyopasaṃharati - yoniṣviti | tulākoṭerivonnamanamūrdhvagatiḥ 
sannamanamadhogatistābhyāmākulāṅgyā vyākulacittayā | vātahariṇī vātapramīḥ 
| sā hi svabhāvādvāyupravāhānusāriṇī uccāvacadeśānsaratīti prasiddham || 59 ||

ityārṣe śrīvāsiṣṭhamahārāmāyaṇe vālmīkīye utpattiprakaraṇe 
janmāntaravarṇanaṃ nāma saptaviṃśaḥ sargaḥ || 27 ||

iti śrīvāsiṣṭhamahārāmāyaṇatātparyaprakāśe utpattiprakaraṇe 
janmāntaravarṇanaṃ nāma saptaviṃśaḥ sargaḥ || 27 ||

aṣṭāviṃśaḥ sargaḥ  28 

śrīrāma uvāca |

vajrāṅgasārādbrahmāṇḍakuḍyānnibiḍamaṇḍalāt |
koṭiyojanasaṃpuṣṭātkathaṃ te nirgate'bale || 1 ||

dṛṣṭaprapañcamithyātvāccidākāśasya satyatā |
parvato vistareṇātra girigrāmaśca varṇyate || 1 ||

vajrāṅgamiva sārāddṛḍhāt | pūrvoktarītyānekakoṭiyojanaṃ samyak puṣṭaṃ 
antarghanaṃ yasya tathābhūtāt | mithyābhūtakuḍyāderapi svapne 
gatinirodhakatvadarśanānnirgamanānupapattiriti śaṅkiturāśayaḥ || 1 ||

śrīvasiṣṭha uvāca |

kva brahmāṇḍaṃ kva tadbhittiḥ kvātrāsau vajrasāratā |
kilāvaśyaṃ sthite devyāvantaḥpuravarāmbare || 2 ||

abādhitāvasthamastu nirodhakaṃ na bādhitaṃ svapne'pi tadadarśanādityāśayena 
vasiṣṭhaḥ pariharati - kva brahmāṇḍamityādinā | avaśyaṃ vastutaḥ | 
devyāviti rājavācakadevaśabdaniṣpannadevīśabdasyānyasya caikaśeṣaḥ || 2 ||

tasminneva girigrāme tasminnevālayāmbare |
brāhmaṇaḥ sa vasiṣṭhākhya āsvādayati rājatām || 3 ||

āsvādayatyanubhavati vidūrathaḥ san || 3 ||

tameva maṇḍapākāśakoṇakaṃ śūnyamātrakam |
catuḥsamudraparyantaṃ bhūtalaṃ so'nubhūtavān || 4 ||

anubhūtavān padmabhūpālaḥ san || 4 ||

ākāśātmani bhūpīṭhaṃ tasmiṃstadrājapattanam |
rājasadmānubhavati sa ca sā cāpyarundhatī || 5 ||

pattanaṃ nagaraṃ tasmin rājasadma | sā cānubhavatīti vartamānasāmīpye 
vartamānavannirdeśaḥ | vidūrathavāsanājanyavakṣyamāṇalīlāntarātmatāṃ 
prāptā vā sā arundhatī anubhavatīti mukhyavartamānopapattiḥ || 5 ||

līlābhidhānā sa jātā tayā ca jñaptirarcitā |
jñaptyā saha samullaṅghya khamāścaryamanoharam || 6 ||

prādeśamātre [pradeśamātre iti pāṭhaḥ] nabhasi sā tatraiva 
gṛhodare |
brahmāṇḍāntaramāsādya girigrāmakamandire || 7 ||

brahmāṇḍātparinirgatya svagṛhe sthitimāyayau |
svapnātsvapnāntaraṃ prāpya yathā talpagataḥ pumān || 8 ||

pratibhāmātramevaitatsarvamākāśamātrakam |
na brahmāṇḍaṃ na saṃsāro na kuḍyādi na dūratā || 9 ||

pratibhā bhrāntistanmātram || 9 ||

svacittameva kacati tayostādṛṅmanoharam |
vāsanāmātrasollekhaṃ kva brahmāṇḍaṃ kva saṃsṛtiḥ || 10 ||

vāsanāmātreṇa sollekhaṃ tattatpadārthavyavahārollekhasahitam | tayoḥ 
svacittameva tathā kacati prathate || 10 ||

nirāvaraṇamevedaṃ jñaptyākāśamanantakam |
kiṃcitsvacittenonnītaṃ spandayuktyeva mārutaḥ || 11 ||

jñaptyākāśaṃ cidākāśameva tābhyāṃ svacitte na 
kiṃcidbrahmāṇḍarūpamunnītaṃ kalpitam | yathā ākāśameva spandayogena 
māruta iti kalpyate tadvat || 11 ||

cidākāśamajaṃ śāntaṃ sarvatraiva hi sarvadā |
cittvājjagadivābhāti svayamevātmanātmani || 12 ||

jagadivābhāti | yena na buddhaṃ taddṛśeti śeṣaḥ || 12 ||

yena buddhaṃ tu tasyaitadākāśādapi śūnyakam |
na buddhaṃ yena tasyaitadvarjasārācalopamam || 13 ||

yena buddhaṃ tasya dṛśā tu nāstyevetyāha - yeneti | kathaṃ tarhyanyo'pi 
brahmāṇḍakuḍyādbahirna niḥsarati tatrāha - na buddhamiti || 13 ||

gṛha eva yathā svapne nagaraṃ bhāti bhāsuram |
tathaitadasadevāntaściddhātau bhāti bhāsvaram || 14 ||

p. 198)

yatha marau jalaṃ buddhaṃ kaṭakatvaṃ ca hemani |
asatsadiva bhātīdaṃ tathā dṛśyatvamātmani || 15 ||

dṛśyatvaṃ dṛśyaprapañcarūpatvam || 15 ||

evamākathayantyau te lalane lalitākṛtī |
gṛhānniryayaturbāhyaṃ cārucaṃkramaṇakramaiḥ || 16 ||

bāhyaṃ deśam | caṃkramaṇaṃ gatiḥ || 16 ||

ādṛśye grāmalokena prekṣamāṇe purogirim |
cumbitākāśakuharaṃ saṃspṛṣṭādityamaṇḍalam || 17 ||

ākāśasya kuharaṃmadhyacchidram | rāhoḥ śira itivadbhedakalpanā | 
saṃspṛṣṭādityamaṇḍalamityatiśayoktiḥ || 17 ||

nānāvarṇākhilotphullavicitravananirmalam |
nānānirjharanirhrādakūjadvanavihaṃgamam || 18 ||

vicitramañjarīpuñjapiñjarāmbudamaṇḍalam |
svabhramacchagulucchāgraviśrāntakhagasārasam || 19 ||

mañjarīpuñjapiñjarāṇi ata eva vicitrāṇyambudamaṇḍalāni yasyeti 
vṛkṣaunnatyoktiḥ | ata eva svabhraṃ śobhanābhrayuktam | gulucchā 
latāviśeṣāḥ || 19 ||

sāravañjulavistāraguptākhilasarittaṭam |
asamāptaśilāśvabhralatāvartanamārutam || 20 ||

sārairbalavadbhirvañjulānāmatimuktakānāmambuvetasānāṃ vā 
mūlavistārairguptāni patanādrakṣitāni sarittaṭāni yatra | na samyagāptāḥ prāptā 
vṛkṣāvalambanaṃ yāḥ śilāśvabhrotpannalatāstāsāmāvartanaḥ parivartano 
māruto yasmin || 20 ||

puṣpāgrapihitākāśakośakuḍyakavāridam |
pataddīrghasaritsrotaḥsphuranmuktākalāpakam || 21 ||

puṣpāṇyagre yeṣaṃ taiḥ śikharadrumaiḥ pihitā ākāśakośasya kuḍyakāḥ 
kuḍyapratikṛtibhūtā vāridā yasya | saritsrotāṃsyeva sphuranmuktāmālā yasya || 
21 ||

caladvṛkṣavanavyūhavātavellisarittaṭam |
nānāvanākulopāntacchāyāsatataśītalam || 22 ||

caladvṛkṣā vanavyūhā yeṣu ata eva vātena vellino veṣṭanaśīlāḥ sarittaṭā 
yasmin || 22 ||

atha te lalane tatra tadā dadṛśatuḥ svayam |
taṃ girigrāmakaṃ vyomnaḥ svargakhaṇḍamiva cyutam || 23 ||

girimabhivarṇya girigrāmaṃ varṇayitumāha - atheti || 23 ||

raṭatpraṇālīpaṭalaṃ pūrṇapuṣkariṇīgaṇam |
dvijaiḥ kucakucaiḥ kūjatsvalīlāśvabhrakacchakam || 24 ||

raṭaditi viśeṣaṇādghaṭīyantrādipraṇālyo grāhyāḥ | kucakucairiti 
śabdānukaraṇena tādrūpyāropoktiḥ | tathāvidhardvijaiḥ pakṣibhiḥ kūjantaḥ 
svasya grāmasya līlārthāḥ śvabhrakacchā yasmin || 24 ||

gacchadgovṛndahuṃkārakarālākhilakuñjakam |
kuñjagulmakakhaṇḍāḍhyaṃ sacchāyaghanaśādvalam || 25 ||

tatra gosaṃpattimāha - gacchaditi | gavāṃ yavasacchāyādisamṛddhimāha 
- kuñjeti || 25 ||

duṣpraveśārkakiraṇaṃ dṛśannīhāradhūsaram |
udagramañjarīpuñjajaṭālaṃ viśikhāntaram || 26 ||

dṛṣadbhiḥ śilābhirnīhāraiśca dhūsaraṃ bhasmoddhūlitamiva | 
unnamrāgrairmañjarīpuñjairjaṭā iva lambīni śikhāntarāṇi katipayaśikhā yasya || 
26 ||

śilākuharavāḥsphālaproccalanmuktanirjharaiḥ [ravāḥsphāra iti 
pāṭhaḥ] |
smāritācalanirdhūtakṣīrodakajalaśriyam || 27 ||

śilācchidreṣu vārāṃ āsphālāt proccalanto muktāsadṛśabindavo yeṣāṃ 
tathāvidhairnirjharaiḥ smāritā manthācalanirdhūtakṣīrodakajalaśrīryatra || 27 ||

phalamālyamahābhārabhāsurairajiradrumaiḥ |
ānīya puṣpasaṃbhāraṃ tiṣṭhadbhiriva saṃkulam || 28 ||

ajiramaṅgaṇam || 28 ||

tarattaraṅgajhāṃkārakārimārutakampitaiḥ |
kīrṇapu.pasamāvṛṣṭaṃ drumairapi rasākulaiḥ || 29 ||

raso makarandaḥ premātiśayaśca tenākulitairdrumairapi arthiṣu samyagāvṛṣṭaṃ 
kiṃ punarnarairityarthaḥ || 29 ||

aśaṅkitaśilākūṭasravadabbinduṭaṃkṛtaiḥ |
kiṃcitkṛtaravaṃ guptairaśaṅkaiḥ śaṅkitaiḥ khagaiḥ || 30 ||

aśaṅkaiḥ śaṅkā'yogyairapi aśaṅkitaṃ yathā syāttathā śilākūṭātsravatāṃ 
nipatatāmabbindūnāṃ 
ṭakṛtairhetubhirguṭikādhanurdhvānasāmyācchaṅkitairata eva guptairnilīnaiḥ 
khagaiḥ || 30 ||

utphālalaharīśrāntasīkarāsvādanākualaih |
nadyāmuḍuparāvartavṛttibhirvihagairvṛtam || 31 ||

śrāntatvaṃ sīkarāsvādane hetuḥ | uḍūnāṃ nakṣatrāṇāṃ parāvartaḥ 
parivartanamiva vṛttiḥ parivṛttiryeṣāṃ tairvihaṅgairhasaiḥ || 31 ||

uttālatālaviśrāntakākālokanaśaṅkitaiḥ |
bālaiḥ pragopitāmikṣākhaṇḍaṃ jīrṇasvabhuktakaiḥ || 32 ||

kākagrahaṇaṃ mārjārādīnāmapyupalakṣaṇam | 
jīrṇaprātastanasvabhuktakairasmābhirbhakṣaṇīyamiti buddhyā pragopitāḥ 
saṃvṛtadeśe rakṣitā āmikṣākhaṇḍā yatra | ghanīkṛtaṃ paya āmikṣā || 32 ||

puṣpaśekharasaṃbhāravasanagrāmabālakam |
kharjūranimbajambīragahanopāntaśītalam || 33 ||

puṣpāṇyeva śekharasaṃbhāraḥ śirobhūṣaṇādirvasanāni ca yeṣāṃ tathāvidhā 
grāmabālakā yatra || 33 ||

kṣaumāgrahastāmbarayā mañjarīpūrṇakarṇayā |
kṣutkṣīṇayākrāntarathyaṃ grāmakīṭakakāntayā || 34 ||

tatra bhillādidaridravadhūrvarṇayati - kṣaumeti | kṣumā'tasī tasyā avayavāḥ 
kṣaumāṇyagrāṇi śākhāstānyeva hastaprāpyāṇyambarāṇi yasyāḥ | grāme 
kīṭakā ivopekṣyā daridranīcālasāsteṣāṃ kāntayā vadhūjanena || 34 ||

sarittaraṅgasaṃghaṭṭasaṃrāvāśrutasaṃkatham |
karmajāḍyaghanatrāsavāñchitaikāntasaṃsthitam || 35 ||

saṃrāvaistāradhvanibhirabhibhavādaśrutāḥ saṃkathāḥ saṃlāpā yatra | 
karmakaraṇe jāḍyādakauśalāddhanastrāso yeṣāṃ mugdhālasānāṃ 
tairvāñchitā ekāntasaṃsthiryatra || 35 ||

dadhiliptāsyahastāṃsaiḥ snighapuṣpalatādharaiḥ |
nagnairgomayapaṅkāṅkairbālairākulacatvaram || 36 ||

p. 199)

tīraśādvalavallīnāṃ dolāndolanakāribhiḥ |
taraṅgairvāhyamānasya lekhikāṅkitasaikatam || 37 ||

tīraśādvaletyādipūrvoktabālānāṃ viśeṣaṇaṃ ceddolāsvāndolanakāribhiḥ 
taraṅgaviśeṣaṇatve tu dolāvadāndolanakāribhiḥ vāhyamānasya jalasya lekhikā 
rekhāstābhiraṅkitasaikatam || 37 ||

dadhikṣīraghanāmodamattamantharamakṣikam |
kāmabhuktārthatodbāṣpajarjarābalabālakam || 38 ||

kāmabhuktārthatāyai yathābhilāṣabhakṣaṇāya rodanādudgatabāṣpairjarjarā 
abalāḥ kṛśā asvatantrā vā bālakā yatra || 38 ||

gomayāsiktavalayakaranārī kṛtakrudham |
dhammillavalanāvyagratrastastrīvihasajjanam || 39 ||

gomayāsiktavalayakaratvāditaranārīṣu kṛtakrodhaṃ yathā syāttathā 
muktadhammillavalanāsu vyagrāstrāstāśca striyo dṛṣṭvā vihasanto janā yatra || 
39 ||

dāntapuṣpacchadotsannapatatkakudavāyasam |
gṛharathyāgaṇadvārakīrṇakrūrakuraṇṭakam || 40 ||

dāntairjitakrodhairmunibhiḥ puṣpaiśchadaiḥ patrairvā utsannā utsāritā natu 
kāṣṭhaloṣṭādinā kadācidabhighāto mā bhūditi | balikarmākṣatādibhakṣaṇāya 
patantaḥ kakudānāṃ giriśikharāṇāṃ vāyasā yatra | sakaṇṭakatvātkrūrāḥ 
kuraṇṭakāḥ prasiddhā gulmabhedā yatra || 40 ||

gṛhapārśvasthitaśvabhrakuñjaiḥ kusumitaprabhaiḥ |
pratyahaṃ prātarāgulpamākīrṇakusumājiram || 41 ||

caraccamarasāraṅgajālajaṅgalakhaṇḍakam [khaṇḍakaiḥ iti 
pāṭhaḥ] |
guñjānikuñjasaṃjātaśaṣpasuptamṛgārbhakam || 42 ||

carantaḥ śaṣpādibhakṣayantaścamarā mṛgāḥ sāraṅgā mṛgā pakṣiṇaśca | 
nikuñje latāgṛhe saṃjāteṣu śaṣpeṣu bālatṛṇeṣu | grāmaśabdasya sasīmake 
sasthaṇḍilake'pi vṛttermahābhāṣyādau 
prasiddhatvāttadantarjaṅgalakuñjādivarṇane'pi na virodhaḥ || 42 ||

ekāntasuptavatsaikakarṇaspandāstamakṣikam |
gopocchiṣṭīkṛtadadhisvasṛkkispandimakṣikam || 43 ||

gopānāmucchiṣṭikṛtadadhiṣu sṛkkiṣu vakrapārśveṣu || 43 ||

samastasadmasaṃkṣīṇamakṣikākṣiptamākṣikam |
phullāśokadrumodyānakṛtalākṣikamandiram || 44 ||

samasteṣu sadmasu saṃkṣīṇamadhumakṣikaṃ yathā syāttathā ākṣiptaṃ saṃcitaṃ 
mākṣikaṃ madhu yasmin | lākṣikāni lākṣārañjitakāṣṭhamayāni krīḍāmandirāṇi 
yasmin || 44 ||

sīkarāsāramarutā nityārdravikacadrumam |
kadambamukulaprotasamastacchādanatṛṇam || 45 ||

nityārdratvādeva vikacāḥ protphullāḥ | samasteti viśeṣaṇamatiśayoktyartham || 45 
||

pratikṛttalatāphullaketakotkarapāṇḍuram |
vahatprāṇālapaṭalīraṇadgurugurāravam || 46 ||

pratikūlatvādeva kṛttābhiśchinnābhirlatābhirapratibandhātphullaiḥ || 46 ||

vātāyanaguhāniryatsaudhaviśrāntavāridam |
pūrṇapuṣkariṇīpaṅkipūrṇarājapṛthūttaram || 47 ||

puṣkariṇīpaṅktiṣu pūrṇarājāḥ pūrṇacandrā iva yāni phullapadmāni taiḥ 
pṛthūttaraṃ bahūtkṛṣṭataram | pṛthubhiḥ prāṃśubhiruttīryata iti 
pṛthūttaramiti vā || 47 ||

nīrandhraviṭapicchāyāśītalāmalaśādvalam |
sarvaśaṣpāgravārbindupratibimbitatārakam || 48 ||

anāratapatatphullahimavarṣasitālayam |
vicitramañjarīpuṣpapatrasatphalapādapam || 49 ||

phullaiḥ puṣparihimavarṣaiśca sitāḥ śubhrāḥ || 49 ||

gṛhakakṣāntarālīnameghasuptaciraṇṭikam |
saudhasthameghavidyudbhiranādeyapradīpakam || 50 ||

suptāściraṇṭikāḥ suvāsinyo yatra | anādeyāḥ anyataḥ kāryasiddheranupādeyāḥ || 
50 ||

kandarānilabhāṃkāraghanaghuṃghumamaṇḍapam |
caraccakorahārītahariṇīhārimandiram || 51 ||

ghanāḥ pratidhvanibhirnibiḍitā ghuṃghumā yeṣu tathāvidhā maṇḍapā yatra | 
ghanā iva ghuṃghumāḥ garjanto vā cakorahārītau pakṣibhedau | hārīṇi sundarāṇi || 
51 ||

unnidrakandalodvāntamāṃsalāmodamantharaiḥ |
marudbhirmandamāyātumārabdhairlolapallavam || 52 ||

kandalaiḥ kandalīpuṣpaiḥ | udvāntairiva niḥsṛtairāmodairmantharairbharitaiḥ || 52 ||

lāvakālāpalīlāyāmālīnalalanāgaṇam |
kokakokilakākolakolāhalasamākulam || 53 ||

lāvakāgrahaṇaṃ śukasārikādīnāmapyupalakṣaṇam | kākolā droṇakākāḥ || 53 ||

śālatālatamālābjanīlatatphalamālinam |
vallīvalayavinyāsavilāsavalitadrumam || 54 ||

ālolapallavalatāvalitāyanānā-
mutphullakandalaśilīndhrasugandhitānām |
tālītamāladalatāṇḍavamaṇḍapānā-
mārāmaphullakusumadrumaśītalānām || 55 ||

ālolapallavalatānāṃ valayo veṣṭanānyāvalayaḥ paṅktayo vā tāsāṃ tāyanānāṃ 
saṃtānādhikaraṇānām | latābhirvalitāni ruddhānyayanāni parito mārgā yeṣāmiti 
vā | sarvāṇi sargāntyaślokasthasya girimandirāṇāmityasya viśeṣaṇāni || 55 ||

sārāvavāricalanākulagokulānā-
mānīlasasyakusumasthalaśobhitānām |
tīradrumaprakaraguptasaridrayāṇāṃ
nīrandhrapuṣpitalatāgravitānakānām || 56 ||

sārāvāṇi sahaṃbhāravāṇi vāricalaneṣu jalottaraṇeṣvākulāni gokulāni yeṣām | 
gupta ācchannaḥ saridrayo nadīpravāho yeṣu || 56 ||

p. 200)

udyānakundamakarandasugandhitānāṃ
gandhāndhaṣaṭpadakulāntaritāmbujānām |
saundaryatarjitapurandaramandirāṇāṃ 
rājīvarājirajasāruṇitāmbarāṇām || 57 ||

gandhāndhaiḥ ṣaṭpadakulairantaritāni tirohitānyambujāni yeṣu | rajasā 
vāyūnnītenetyāśayaḥ || 57 ||

raṃhovahadgirinadīravaghargharāṇāṃ 
kundāvadātajaladadyutibhāsurāṇām |
saudhasthitollasitaphullalatālayānāṃ
līlāvalolakalakaṇṭhavihaṅgamānām || 58 ||

raṃhasā vegena vahantīnām | kundavadavadātaiḥ 
śubhairjaladadyutibhirbhāsurāṇām | kalakaṇṭhā madhurakaṇṭhāḥ | 
kaṇṭhaśabdena taddhvanirlakṣyate || 58 ||

ullāsikausumadalāstaraṇasthayūnā-[dalātaraṇastha iti pāṭhaḥ]
māpādamāvalitamālyavilāsinīnām |
sarvatra sundaranavāṅkuradanturāṇāṃ
śobhollasadvaralatākulamārgaṇānām || 59 ||

āpādamāvalitāni mālyāni yābhistathāvidhā vilāsinyaḥ striyo yeṣu | 
varalatābhirākulā vyāptā mārgaṇāḥ śarastambā yācakā vā yeṣu || 59 ||

saṃjātakomalalatotpalasaṃkulānāṃ
tiṣṭhatpayodapaṭasaṃvalitālayānām |
nīhārahāraharitasthalaviśrutānāṃ
saudhasthameghataḍidākulitāṅganānām || 60 ||

nīhāraśabdena tajjalabindupaṅktayo lakṣyante | tā eva hārā muktāvahnyo yeṣu 
tathāvidhairharitasthalairviśrutānām || 60 ||

nīlotpalollasitasaurabhasundarāṇāṃ
huṃkārahāriharitonmukhagokulānām |
viśrabdhamugdhamṛgasāragṛhājirāṇā-
munnṛtyabarhighanasīkaranirjharāṇām || 61 ||

huṃkārairhārīṇi manoharāṇi haritonmukhāni haritatṛṇonmukhāni gokulāni yeṣu 
| visrabdhā viśvastā mugdhā mṛgāḥ sarantyasminnityadhikaraṇe 
bāhulakāddhañ | nirjharāṇāṃ ghanasīkaratvaṃ vṛṣṭibhrāntyā 
barhiṇānāmunnṛtye hetuḥ || 61 ||

saugandhyamattapavanāhataviklavānāṃ
vaprauṣadhijvalanavismṛtadīpakānām |
kolāhalākulakulāyakulākulānāṃ
kulyākulākalakalāśrutasaṃkathānām || 62 ||

saugandhyena mattavadbhrāntena pavanenāhatā nirastāḥ | viklavaśabdo 
vaiklavyaparaḥ | vapreṣvauṣadhyo jyotirlatā eva jvalanāḥ | kolāhalo'tra pakṣiravaḥ | 
kulāyo nīḍam | kulyāśabdena girinirjharā 
grāhyāstatkulānāmāsamantātkalakalairdhvanibhiraśrutāstiraskṛtā iti yāvat | 
saṃkathāḥ saṃvādā yeṣu || 62 ||

muktāphalaprakarasundarabindupāta-
śītākhiladrumalatātṛṇapallavānām |
lakṣmīmanastamitapuṣpavikāsabhājāṃ
śaknoti kaḥ kalayituṃ girimandirāṇām || 63 ||

lakṣmīṃ śobhāṃ kalayituṃ saṃkhyātum | girimandirāṇāṃ girigrāmasyeti yāvat || 
63 ||

ityārṣe śrīvāsiṣṭhamahārāmāyaṇe vālmīkīye utpatīprakaraṇe līlopākhyāne 
girigrāmavarṇanaṃ nāmāṣṭaviṃśaḥ sargaḥ || 28 ||

iti śrīvāsiṣṭhamahārāmāyaṇatātparyaprakāśe utpattiprakaraṇe 
girigrāmavarṇanaṃ nāmāṣṭāviṃśaḥ sargaḥ || 28 || 

ekonatriṃśaḥ sargaḥ 29 

śrīvasiṣṭha uvāca |

tatra te tetaturdevyau grāme'ntaḥśītalātmani |
bhogamokṣaśriyau śānte puṃsīva viditātmani || 1 ||

līlāyāḥ prākcaritrāṇāṃ pratyabhijñātra varṇyate |
tathā pratiprayāṇaṃ ca vyomni lokaughamaṇḍite || 1 ||

śānte śāntyādisādhanasaṃpanne || 1 ||

kālenaitāvatā līlā tenābhyāsena sābhavat |
śuddhajñānaikadehatvāttrikālāmaladarśinī || 2 ||

atha sasmāra sarvāstāḥ prāktanīḥ saṃsṛtergatīḥ |
sā svayaṃ svarasenaiva prāgjanmamaraṇādikāḥ || 3 ||

svarasena aprayatnenaiveti yāvat || 3 ||

līlovāca |

devi deśamimaṃ dṛṣṭvā tvatprasādātsmarāmyaham |
iha tatprāktanaṃ sarvaṃ ceṣṭitaṃ ceṣṭitāntaram || 4 ||

ceṣṭitāntaraṃ tatprāktanajanmaparamparāceṣṭitamapi || 4 ||

ihābhūvamahaṃ jīrṇā śirālāṅgī kṛśā sitā |
brāhmaṇī śuṣkadarbhāgrabhedarūkṣakarodarā || 5 ||

jīrṇā vṛddhā | śuṣkadarbhāṇāmagraistīkṣṇabhāgairbhedairvidaraṇai rūkṣaṃ 
karodaraṃ yasyāḥ sā || 5 ||

bhartuḥ kulakarī bhāryā dohamanthānaśālinī |
mātā sakalaputrāṇāmatithīnāṃ priyaṃkarī || 6 ||

manthāno dadhimanthadaṇḍaḥ || 6 ||

devadvijasatāṃ bhaktā siktāṅgī ghṛtagorasaiḥ |
bharjanī carukumbhādibhāṇḍopaskaraśodhinī || 7 ||

bharjanī bharjanapiṭharī caruścaruśrapaṇasthālī | bhāṇḍānāmupaskarāntarāṇāṃ 
ca mārjanādinā śodhanaśīlā || 7 ||

p. 201)

nityamannalavāktaikakācakambuprakoṣṭhakā |
jāmātṛduhitṛbhrātṛpitṛmātṛprapūjanī || 8 ||

ekaṃ kācakambu kācavalayaṃ | bahūnāṃ dhāraṇe karmatvarayābhighāte 
bhaṅgāpatteḥ || 8 ||

ādehaṃ sadmabhṛtyaiva prakṣīṇadinayāinī |
vācaṃ ciraṃ ciramiti vādinyaniśamākulā || 9 ||

dehapadena tatpāto lakṣyate | sadmabhṛtirgṛhapoṣaṇam | 
putrasnuṣābhṛtyavargānprati karmatvarārthaṃ ciraṃ tvayā snātaṃ ciraṃ tvayā 
vilambitaṃ kiṃ cirāyase ityādivadanaśīlā | ākulā vyagrā || 9 ||

kāhaṃ ka iva saṃsāra iti svapne'pyasaṃkathā |
jāyā śrotriyamūḍhasya tādṛśasyaiva durdhiyaḥ || 10 ||

tādṛśasya mamevātyantagṛhakarmāsaktasyeti yāvat | durdhiyaḥ 
aviśuddhabuddhaḥ || 10 ||

ekaniṣṭhā samicchākagomayendhanasaṃcaye |
mlānakambalasaṃvītaśirālakṛśagātrikā || 11 ||

samidādisaṃcayaviṣaye ekaniṣṭhā ekāgracittā | sāvadhāneti yāvat || 11 ||

tarṇakīkarṇajāhasthakṛtminiṣkāsatatparā |
gṛhaśākāyanāsekasatvarāhūtakarparā || 12 ||

tarṇakī vatsā tasyāḥ karṇajāhe karṇamūle sthitānāṃ kṛmīṇāṃ niṣkāsanaṃ 
niṣkāsastatra tatparā | tasya pākamūle pīlvādikarṇādibhyaḥ kuṇabjāhacau iti jāhac 
| gṛhe kṛtaṃ śākāyanaṃ śākakedārastasyāsekāyāhūtāni 
sekasādhanakarparāṇi yayā | karparapadena tatpāṇayo bhṛtyā lakṣaṇayocyante || 
12 ||

nīlanīrataraṅgāntatṛṇatarpitatarṇikā |
pratikṣaṇaṃ gṛhadvārakṛtalepanavarṇakā || 13 ||

nīlairnīrataraṅgāṇāmanto'vadhiḥ kūlaṃ tatratyatṛṇaiḥ 
snehātsvayamāhṛtaistarpitāstarṇikāḥ bālavatsā yayā | gṛhadvāre 
kṛtālepanaṃ tatra varṇakā raṅgavallīracanāśca yayā || 13 ||

nītyarthaṃ gṛhabhṛtyānāmādīnakṛtavācyatā |
maryādāniyamādabdhervelevāniśamacyutā || 14 ||

nītirvinayācārādiśikṣaṇaṃ tadartham | ādīnabhīṣaddainyayuktaṃ yathā syāttathā 
kṛtāḥ prakāśitā vācyatā janavacanīyatā īdṛśānāṃ gṛhe kathamevaṃśīlā 
avinītā bhṛtyāstiṣṭhantītyevaṃ vakṣyanti janā-ityevamādirūpā yayā | 
svacaritreṇāpi tanmaryādāśikṣakatvamāha - maryādeti || 14 ||

jīrṇaparṇasavarṇaikakarṇadolādhirūḍhayā |
kāṣṭhatāḍyajarābhītajīvavṛttyeva cihnitā || 15 ||

evaṃ ciraṃ sthitāyāḥ svasyā jarāprakarṣeṇa vāmakarṇabādhirye śiraḥprakampe 
kubjātve yaṣṭyavalambanādhīne ca saṃcāre yā jīvanadaśā tāṃ varṇayati - 
jīrṇeti | jīrṇaparṇasamānavarṇasya dehasyaiko dakṣiṇo yaḥ karṇaḥ sa eva 
śiraḥkampena kampamānatvāddolā tadadhirūḍhayeva 
tadadhīnaśravaṇavyavahārayā ata evāvalambanakāṣṭhasyonnayane 
tattāḍanārhayeva jarāyāḥ sakāśādbhītayeva caramajīvanavṛttyā 
cihnitevātrāsamityarthaḥ || 15 ||

śrīvasiṣṭha uvāca |

ityuktvā saṃcarantī sā śikharigrāmakoṭare |
saṃcarantyāḥ sarasvatyā darśayāmāsa sasmayam || 16 ||

saṃcarantī bhramantī | smayo'tra vismayaḥ || 16 ||

iyaṃ me pāṭalākhaṇḍamaṇḍitā puṣpavāṭikā |
iyaṃ me puṣpitodyānamaṇḍapāśokavāṭikā [śokapeṭikā iti 
pāṭhaḥ] || 17 ||

pāṭalairgulmairakhaṇḍamakhaṇḍitaṃ maṇḍitā || 17 ||

iyaṃ puṣkariṇītīradrumā'granthitatarṇakā |
iyaṃ sā karṇikānāmnī tarṇikā muktaparṇikā || 18 ||

āgranthitā īṣadgranthinibaddhāsvarṇakā yasyāḥ muktaparṇikā 
madviyogaduḥkhādityārthikaṃ labhyate || 18 ||

iyaṃ sā me'lasākīrṇā varākī jalahārikā |
adyāṣṭamaṃ dinaṃ vāṣpaklinnākṣī pariroditi || 19 ||

alasā duḥkhātsvakāryākṣameti yāvat | kīrṇā rajobhiriti śeṣaḥ || 19 ||

iha devi mayā bhuktamihopitamiha sthitam |
iha suptamihāpītamiha dattamihāhṛtam || 20 ||

āhṛtamānītaṃ phaladhānyādi || 20 ||

eṣa me jyeṣṭhaśarmākhyaḥ putro roditi mandire |
eṣā me jaṅgale dhenurdogdhrī carati śādbalam || 21 ||

gṛhe vasantadāhāya rūkṣakṣāravidhūsaram |
svadehamiva pañcākṣaṃ paśyemaṃ praghaṇaṃ mama || 22 ||

vasantārambhe holikādāhāya kṛtamiti śeṣaḥ | kṣāreṇa bhasmanā vidhūsaram | 
svadehamiva mama priyamiti śeṣaḥ | pañcākṣā gavākṣā yasmin dehapakṣe 
akṣāṇi jñānendriyāṇi | prapaṇaṃ bahirdvāraprakoṣṭham || 22 ||

tumbīlatābhirugrābhiḥ puṣṭābhiriva veṣṭitam |
mahānasasthānamidaṃ mama dehamivāparam || 23 ||

tumbīlatābhiralāduvallībhiḥ ugrābhiḥ kaṭubhiḥ puṣṭābhiḥ svenāropya 
poṣitābhiriva veṣṭitaṃ yogyatayā chadipradeśe iti gamyate | mahānasasthānaṃ 
pākasthānam || 23 ||

ete rodanatāmrāks.ā bandhavo bhuva bandhanam |
aṅgadārpitarudrākṣā āharantyanalendhanam || 24 ||

bandhanaṃ pratyakṣabandhanabhūtā bandhavaḥ || 24 ||

anārataṃ śilākacche gucchācchoṭanakāribhiḥ |
taraṅgaiḥ sthagitākāraṃ spṛṣṭatīralatādalaiḥ || 25 ||

śilāpracure kacche ācchoṭanamāsphālanam | 
utpalasīkarairityantaviśeṣitaistaraṃgeḥ sādhanaiḥ sthagitākāraṃ 
tiraskṛtasvarūpaṃ yathā syāttathā tuṣārīkṛtāḥ madhyāhnadivākarakarotkarā 
yaistathāvidhaistaṭadrumairvyāptayā grāmakulyayā veṣṭito'yaṃ gṛhamaṇḍapa 
ālakṣyate ityuttarairanvayaḥ || 25 ||

sīkarākīrṇaparyantaśādbalasthalasallataiḥ |
śilāphalahakāsphālaphenilotpalasīkaraiḥ || 26 ||

sīkaravyāptāgrāḥ śādvalasthalasthāḥ saṅkatā yeṣām | phalahakāni phalakāni 
teṣvāsphālanamāsphālastena phenilā utpalavāsitasīkarā yeṣām || 26 ||

p. 202)

tuṣārīkṛtamadhyāhnadivākarakarotkaraiḥ |
phullapuṣpotkarāsārapranādotkataṭadrumaiḥ || 27 ||

phullapuṣpotkarānāsaranti āgacchantīti phullapuṣpotkarāsārā 
bhramarāstatpraṇādairutkairutkaṇṭhitairiva sthitaistaṭadrumaiḥ || 27 ||

vidrumairiva saṃkrāntaphullakiṃśukakāntibhiḥ |
vyāptayā puṣparāśīnāṃ samullāsanakāribhiḥ || 28 ||

pratibimbena saṃkrāntānāmantarniviṣṭānāṃ phullakiṃśukānāṃ palāśānāṃ 
kāntibhirvidrumaiḥ pravālairiva puṣparāśīnāṃ samullāsanaṃ maṇḍanaṃ 
tatkāribhirdrumairvyāptayā || 28 ||

uhyamānaphalāpūrasuvyagragrāmabālayā |
mahākalakalāvartamattayā grāmakulyayā || 29 ||

pravāhairuhyamāne āmrādiphalānāmāpūre tṛṣṇābhayābhyāṃ suvyagrā 
grāmabālā yasyām | mahākalakalairbahukolāhalairāvartairmattayeva || 29 ||

veṣṭitastaralāsphālajaladhautatalopalaḥ |
ghanapatratarucchannacchāyāsatataśītalaḥ || 30 ||

ayamālakṣyate phūllalatāvalanasundaraḥ |
daladgulucchakācchannagavākṣo gṛhamaṇḍapaḥ || 31 ||

valanaṃ veṣṭanaṃ tena sundaraḥ | galadbhirviśīryamāṇairgulucchakaiḥ 
phalapuṣpagucchaiśchannagavākṣaḥ || 31 ||

atra me saṃsthito bhartā jīvākāśatayā'kṛtiḥ |
catuḥsamudraparyantamekhalāyā bhuvaḥ patiḥ || 32 ||

jīvākāśatayā hetunā akṛtirakriyo'pi bhuvaḥ patirbhūtvā saṃsthitaḥ || 32 ||

ā smṛtaṃ pūrvametena kilāsīdabhivāñchitam |
śīghraṃ syāmeva rājeti tīvrasaṃvegadharmiṇā || 33 ||

ā iti nipāto natvāṅ | smaraṇe ṅitvābhāvāt | tīvrasaṃvego dṛḍhādhyavasāyaḥ 
|| 33 ||

dinairaṣṭabhirevāsau tena rājyaṃ samṛddhimat |
cirakālapratyayadaṃ prāptavānparameśvari || 34 ||

atrāsau bhartṛjīvo me sthito vyomni gṛhe nṛpaḥ |
adṛśyaḥ khe yathā vāyurāmodo vānile yathā || 35 ||

ihaivāṅguṣṭhamātrānte tadvyomnyeva padaṃ sthitam |
madbhartṛrājyaṃ samavagataṃ yojanakoṭibhāk || 36 ||

sthitaṃ padaṃ paramārthavastuyojanakoṭibhāk samadhigataṃ bhrāntyetyarthaḥ || 36 
||

āvāṃ khameva khasthaṃ ca bhartṛrājyaṃ mameśvari |
pūrṇaṃ sahasraiḥ śailānāṃ mahāmāyeyamātatā || 37 ||

khamatra cidākāśam || 37 ||

taddevi bhartṛnagaraṃ punargantuṃ mamepsitam |
tadehi tatra gacchāvaḥ kiṃ dūraṃ vyavasāyinām || 38 ||

śrīvasiṣṭha uvāca |

ityuktvā praṇatā devīṃ sā praviśyāśu maṇḍapam |
vihaṃgīva tayā sākaṃ pupluve sinibhaṃ [sitibhaṃ iti pāṭhaḥ] namaḥ 
|| 39 ||

nabho maṇḍapāntaḥkalpitaṃ mahākāśaṃ pupluve udaḍīyata || 39 ||

bhinnāñjanacayaprakhyaṃ saumyaikārṇavasundaram |
nārāyaṇāṅgasadṛśaṃ bhṛṅgapṛṣṭāmalacchavi || 40 ||

saumyenākṣubdhena | niścaleneti yāvat | ekārṇavena saṃnibhaṃ tulyam || 40 ||

meghamārgamatikramya vātaskandhāvaniṃ tathā |
sauramārgamathākramya candramārgamatītya ca || 41 ||

avaniśabdaḥ pradeśaparaḥ || 41 ||

dhruvamārgottaraṃ gatvā sādhyānāṃ mārgametya ca |
siddhānāṃ samatītyorvīmullaṅghya svargamaṇḍalam || 42 ||

mārgaśabdo lokaparo dhruvasya mārgābhāvāt | evamurvīpadamapi || 42 ||

brahmalokottaraṃ gatvā tuṣitānāṃ ca maṇḍalam |
golokaṃ śivalokaṃ ca pitṛlokamatītya ca || 43 ||

tuṣitānāṃ nityasaṃtuṣṭānāṃ maṇḍalaṃ vaikuṇṭham | jagataḥ pitarau śivau 
lokyete yatreti pitṛbhyāṃ vālokyata iti pitṛloko'tra śivaloka eva | 
kavyavāḍādipitṛdevādhiṣṭhitalokasya dūramadha evāvasthānādatrāprasakteḥ || 
43 ||

videhānāṃ sadehānāṃ lokānuttīrya [lokamuttirya iti pāṭhaḥ] 
dūragam |
dūrāddūramatho gatvā kiṃcidbuddhā babhūva sā || 44 ||

purāṇeṣu sadehāśca videhāśca bhavantyātmecchayā punaḥ iti 
śivasārūpyamuktiṃ prāptānāṃ dvedhāvasthānoktesteṣāṃ lokam | 
aparicchinnasvarūpavismaraṇātkiṃcidbuddhā || 44 ||

paścādālokayāmāsa samatītaṃ nabhasthalam |
yāvanna kiṃciccandrārkatārādyālakṣyate hyadhaḥ || 45 ||

yāvatkālaṃ yāvaddūraṃ ca na kiṃcidālakṣyate tamaśca sthitaṃ 
tāvatpaścādālokayāmāseti pūrveṇānvayaḥ || 45 ||

tamastimitagambhīramāśākuharapūrakam |
ekārṇavodaraprakhyaṃ śilodaraghanaṃ sthitam || 46 ||

āśā daśadiśastatkuharāṇāṃ chidrāṇāṃ pūrakam || 46 ||

līlovāca |

taddevi bhāskarādīnāṃ kvādhastejo gataṃ vada |
śilājaṭharaniṣpandaṃ muṣṭigrāhyaṃ tamaḥ kutaḥ || 47 ||

tattatra | ghanatvānmuṣṭigrāhamiva muṣṭigrāhyam | kutaḥ prāptamiti śeṣaḥ || 47 ||

śrīdevyuvāca |

etāvatīmimāṃ vyomnaḥ padavīmāgatāsi bhoḥ |
arkādīnyapi tejāṃsi yato dṛśyanta eva no || 48 ||

yathā mahāndhakūpādhaḥ khadyoto nāvalokyate |
pṛṣṭhagena tathehāto nādhaḥ sūryo'valokyate || 49 ||

khaṃ dyotayati khe dyotata iti vā khadyoto jyotiriṅgaṇaḥ pṛṣṭhagena 
dūrordhvadeśasthitena nāvalokyate tathetyarthaḥ || 49 ||

līlovāca |

aho nu padavīṃ dūramāvāmetāmupāgate |
sūryo'pyadhoṇukaṇavanna manāgapi lakṣyate || 50 ||

padavīṃ panthānam | aṇostryaṇukasya kaṇaḥ paramāṇustadvat || 50 ||

p. 203)

ita uttaramanyā syātpadavī kā nu kīdṛśī |
kathaṃ ca mātaretavyā kathyatāmiti devi me || 51 ||

etavyā gantavyā || 51 ||

śrīdevyuvāca |

ita uttaramagre te brahmāṇḍapuṭakarparam |
yasya candrādayo nāma dhūlileśāḥ samutthitāḥ || 52 ||

puṭasya saṃpuṭasya karparamūrdhvakharparam | dhūlileśā iva || 52 ||

śrīvasiṣṭha uvāca |

iti prakathayantyau te prāpte brahmāṇḍakarparam |
bhramaryāviva śailasya kuḍyaṃ nibiḍamaṇḍapam || 53 ||

nibiḍamaṇḍapaṃ niśchidragarbhamiti yāvat || 53 ||

akleśenaiva te tasmānnirgate gaganādiva |
niścayasthaṃ hi yadvastu tadvajraguru netarat || 54 ||

niścayaḥ satyatādhyavasāyastatstham | kalpitakuḍyādivastu | 
itaranmithyātvabuddhibhādhitam || 54 ||

nirāvaraṇavijñānā sā dadarśa tatastatam |
jalādyāvaraṇaṃ pāre brahmāṇḍasyātibhāsuram || 55 ||

brahmāṇḍāddaśaguṇatastoyaṃ tatra vyavasthitam |
āsthitaṃ veṣṭayitvā tu tvagivākṣoṭapṛṣṭhagā || 56 ||

ākṣoṭabījakarparapṛṣṭhagā || 56 ||

tasmāddaśaguṇo vahnistamāddaśaguṇo'nilaḥ |
tato daśaguṇaṃ vyoma tataḥ paramamambaram || 57 ||

paramaṃ śuddham | ambaraṃ cidākāśaḥ | avidyāyā 
naṣṭatvenāvyākṛtākāśapariśeṣāt || 57 ||

tasminparamake vyomni madhyādyantavikalpanāḥ |
na kāścana samudyanti vandhyāputrakathā iva || 58 ||

tasyāparicchinnatāmāha - tasminniti || 58 ||

kevalaṃ vitataṃ śāntaṃ tadanādi gatabhramam |
ādyantamadhyarahitaṃ mahatyātmani tiṣṭhati || 59 ||

mahatyātmani tiṣṭhati | sve mahimni pratiṣṭhitaḥ iti śruterityarthaḥ || 59 ||

ākalpamuttamabalena śilā patecce-
ttasminbalātpatagarāḍapi cotpateccet |
tadyojanaṃ na labhate vimale'mbare'nta-
rmākalpamekajavago'pyatha māruto'pi || 60 ||

tasminvimale'mbare | ūrdhvadeśādākalpaṃ śilā uttamavalenātijavena 
pateccedadhodeśādgaruḍarāḍapyākalpamutpateccet atha tayorantaḥ antarāle 
mānaṃ mā tatkalpaṃ tatsamarthaṃ yathā syāttathā ubhayata ekajavago'pi 
mārutastayoryojanaṃ melanaṃ na labhate kiṃ punaḥ parito'ntamiti 
sarvato'pyaparicchinnaṃ tadityarthaḥ || 60 ||

ityārṣe śrīvāsisṭhamahārāmāyaṇe vālmīkīye utpattiprakaraṇe līlo0 
paramākāśavarṇanaṃ nāmaikonatriṃśaḥ sargaḥ || 29 ||

iti śrīvāsiṣṭhamahārāmāyaṇatātparyaprakāśe utpattiprakaraṇe 
paramākāśavarṇanaṃ nāmaikonatriṃśaḥ sargaḥ || 29 ||

triṃśaḥ sargaḥ 30 

śrīvasiṣṭha uvāca |

pṛthivyaptejasāṃ tatra nabhasvannabhasorapi |
yathottaraṃ daśaguṇānatītyāvaraṇānkṣaṇāt || 1 ||

tādṛśāstadvicitrāśca brahmāṇḍānantakoṭayaḥ |
cidvyomni reṇuvaddṛṣṭā līlayetyatra varṇyate || 1 ||

nabhasvannabhasorvāyvākāśayoḥ || 1 ||

dadarśa paramākāśaṃ tatpramāṇavivarjitam |
tathā tataṃ jagadidaṃ yathā tatrāṇḍamātrakam || 2 ||

tat prāguktaṃ pramākāśaṃ avidyāśabalaṃ cidākāśaṃ yathā tatrākāśe idaṃ 
varṇitabrahmāṇḍalakṣaṇaṃ jagattataṃ vistṛtaṃ tathā aṇḍamātrakaṃ sarva 
brahmāṇḍajātamapi dadarśetyarthaḥ || 2 ||

tādṛśāvaraṇānsargānbrahmāṇḍeṣu dadarśa sā |
koṭiśaḥ sphuritānvyomni trasareṇūnivātape || 3 ||

tadeva spaṣṭayati - tādṛśeti | sphuritān svaprākāśādhiṣṭhānacaitanyena 
bhāsitān || 3 ||

mahākāśamahāmbhodhau mahāśūnyatvavāriṇi |
mahāciddravabhāvotthānbudbudānarbudaprabhān || 4 ||

mahāśūnyatvamavidyā saiva vāri yatra | arbudagrahaṇamasaṃkhyatvaparam || 4 ||

kāṃścidāpatato'dhastātkāṃściccopari gacchataḥ |
kāṃścittiryaggatīnanyānsthitāṃstabdhānsvasaṃvidā || 5 ||

itīdṛśānāmaṇḍānāṃ koṭyo jñeyāḥ sahasraśaḥ | sarvagatvātpradhānasya 
tiryagūrdhvamadhasthitāḥ || iti purāṇoktimanurudhyāha - kāṃściditi | 
svasaṃvidā tattadbrahmāṇḍābhimānijīvasaṃvidanusāreṇetyarthaḥ || 5 ||

yatra yatroditā saṃvidyeṣāṃ yeṣāṃ yathā yathā |
tatra tatroditaṃ rūpaṃ teṣāṃ teṣāṃ tathā tathā || 6 ||

idānīṃtanakriyāvaicitryādrūpavacitryeṇotpattirapi [vaicitryādbhūpavatvitryeṇa 
iti pāṭhaḥ] prāktanopāsanāsaṃvidanusāreṇaivetyāha - yatreti || 6 ||

nehaiva tatra nāmordhvaṃ nādho naca gamāgamāḥ |
anyadeva padaṃ kiṃcittasmāddehāgamaṃ hi tat || 7 ||

idaṃ ca tadanu bhavitṛdṛṣṭyoktaṃ paramārthatastu tatra cidākāśe iha 
etadbrahmāṇḍadeśe'pi naiva kiṃcidasti ūrdhvamapi nāmetyatyantanivāraṇārtham | 
teṣāmaṇḍānāṃgamanāgamanānyapi naca kiṃtvanyadeva 
kiṃcidavāḍyānasagocaraṃ digvibhāgādisarvadvaitaśūnyaṃ padaṃ vastvasti 
tasmādbrahmāṇḍajātaṃ varṇitaṃ taddehāgamaṃ 
dehaprāptimajñadṛśābhipretya tattathoktamityarthaḥ || 7 ||

utpadyotpadyate tatra svayaṃ saṃvitsvabhāvataḥ |
svasaṃkalpaiḥ śamaṃ yāti bālasaṃkalpajālavat || 8 ||

yadi dharmyeva nāsti kva tarhyutpattyādikalpaneti cettadadhiṣṭhānasaṃvidyevetyāha 
- utpadyeti | svabhāvo'tra svāvidyā tatastatprabhavaiḥ svasaṃkalpairutpadyata iva 
| śamaṃ yātīvetyarthaḥ || 8 ||

p. 204)

śrīrāma uvāca |

kimadhaḥ syātkimūrdhvaṃ syātkiṃ tiryaktatra bhūasure |
iti brūhi mama brahmannihaiva yadi na sthitam || 9 ||

nanu yadyadhiṣṭhāne digvibhāgo nāsti tarhyadhyaste'pi na syāt | 
adhyastasyādhiṣṭhānadiṅmātraniṣṭhatvaniyamādityāśayena rāmaḥ śaṅkate 
- kimadha iti | ihādhiṣṭhāna eva yadi prāṅna sthitaṃ tarhi tatra kalpanayā 
bhāsure jagati kimadhaḥ syādityarthaḥ || 9 ||

śrīvasiṣṭha uvāca |

sasarvāvaraṇā ete mahatyantavivarjite |
brahmāṇḍā bhānti durdṛṣṭervyomni keśoṇḍrako yathā || 10 ||

māyike prapañce naitādṛśaniyamavyabhicāro doṣāyetyāśayena 
prathammuttaramāha vasiṣṭhaḥ - sasarveti | durdṛṣṭestimiradūṣitadṛṣṭeḥ || 
10 ||

asvātantryātpradhāvanti padārthāḥ sarva eva yat |
brahmāṇḍe pārthivo bhāgastadadhastūrdhvamanyathā || 11 ||

sarvavastūnāmīśvarecchāpāratantryādvā niyamātikramo na doṣa ityāśayenāha 
-asvātantryāditi | yathā kadambakesarāṇāmādhārakarṇikāgolakamapekṣyaiva 
mūladeśakalpanā tathā brahmāṇḍeṣu sarvabhāvanāṃ 
pṛthivīmapekṣyādhodeśakalpanā | naca 
vastavādhodigabhāvevṛntamuktasyaphalasya gurutvādadhaḥpatane 
vinigamanāvirahaḥ syāditi vācyam | gurutvaṃ hi viṣayāṇāṃ 
svasvendriyākarṣaṇaśaktiriva svaśakyasaṃbaddhapṛthivyādeḥ 
svāṃśākarṣaṇaśaktireva na guṇāntaram | ata eva hi 
bahirdigvibhāgābhāvādgurutamānāmapi brahmāṇḍānāṃ na patanādiprasaktirna 
vā tadāvaraṇajalādestadviśleṣaprasaktiriti nādhiṣṭhānaciti 
digvibhāgāpekṣetyāśayena samādhyantaramāha - brahmāṇḍe iti | pārthivo 
mahāpṛthvīrūpo brahmāṇḍabhāgastasya sārvabhautikapadārthasyādhaḥ | 
anyathā tadanyo nabhobhāga ūrdhvamiti kalpanetyarthaḥ || 11 ||

pipīlikānāṃ mahatāṃ vyomni vartulaloṣṭake |
daśadikkamadhaḥ pādāḥ pṛṣṭhamūrdhvamudāhṛtam || 12 ||

ayaṃ prakāro bhūgolaṃ sarvataḥ khagolena jyotiścakrādhāreṇa 
veṣṭitamityabhyupagacchatāṃ jyotiḥśāstrakṛtāmapi saṃmata ityāśayena 
tadudāhṛtaṃ dṛṣṭāntamāha- pipīlikānāmiti | loṣṭake mṛtpiṇḍe | 
daśasu dikṣu daśadikkaṃ lagnānāṃ pādā adha eva pṛṣṭhaṃ tu ūrdhvamiti 
mahatāṃ sūryādīnāmudāhṛtaṃ tatsiddhānte prasiddhamityarthaḥ || 12 ||

vṛkṣavalmīkajālena keṣāṃciddhṛdi bhūtalam |
sasurānaradaityena veṣṭitaṃ vyoma nirmalam || 13 ||

itthaṃ śaṅkāṃ samādhāya prastutabrahmāṇḍānāṃ vaicitryaṃ varṇayituṃ 
prakramate - vṛkṣetyādinā | keṣāṃcidbrahmāṇḍānāṃ hṛdi 
antarbhūtalaṃ vṛkṣavalmīkajālena veṣṭitaṃ na manuṣyaiḥ | vyoma tu 
surairanarairnarabhinnairnarasadṛśaiḥ kiṃpuruṣairdaityaiśca 
sahitaistaistairlokairveṣṭitamityarthaḥ || 13 ||

saṃbhūtaṃ saha bhūtena sagrāmapuraparvatam |
idaṃ kalpanabhūtena pakvākṣoṭamivatvacā || 14 ||

kiṃcittu brahmāṇḍajātaṃ bhūtena idaṃ kalpanabhūtena sadyaḥ kalpanātmakena 
caturvidhaprāṇivargeṇa sahaiva saṃbhūtamutpannam | ākṣoṭaṃ 
kaṃdarāladrumaphalam || 14 ||

yathā vindhyavanābhoge prasphuranti kareṇavaḥ |
tathā tasminparābhoge brahmāṇḍatrasareṇavaḥ || 15 ||

vindhyācalasya vanalakṣaṇe ābhoge kalpitasaṃsthāne kareṇavaḥ kariṇyaḥ | parasya 
paramātmana ābhoge māyāśabalasaṃsthāne | gajā iti vācye kareṇugrahaṇaṃ 
yamakārtham || 15 ||

tasminsarvaṃ tataḥ sarvaṃ tatsarvaṃ sarvataśca yat |
tacca sarvamayo nityaṃ tathā tadaṇukaṃ prati || 16 ||

nanu yathā brahmāṇḍāścidākāśaṃ pratyaṇavastathā cidākāśamapi 
kaṃcitpadārthaṃ pratyaṇu kiṃ na syāttatrāha - tasminniti | sthitau tasminsarvaṃ 
utpattau tataḥ sarvaṃ pralaye tatsarvam | yadyasmādevaṃ tasmātsarvataḥ sarvadikṣu 
sarvakāleṣu sarvavastuṣu ca tadeva | tacca tadyadidaṃamayo'domayaḥ sarvamayaḥ iti 
śrutiprasiddha ātmaiva tathābhūtaṃ ca tatkaṃ pratyaṇu syānna kaṃcitpratītyarthaḥ 
|| 16 ||

śuddhabodhamaye tasminparamālokavārdidhau |
ajasrametya gacchanti brahmāṇḍākhyāstaraṅgakāḥ || 17 ||

śuddhabodhamaye | svārthe mayaṭ || 17 ||

antaḥśūnyāḥ sthitāḥ kecitsaṃkalpakṣayarātrayaḥ |
taraṅgā iva toye'bdhau prohyante śūnyatārṇave || 18 ||

tatra kecidbrahmāṇḍā avyākṛtā evāntaḥ santītyāha - antariti | 
pūrvakalpīyasarvasaṃkalpabījaliṅgopādhikṣaye sati rātrayastamorūpāḥ suṣupta 
iveti yāvat | asadvā idamagra āsīt iti śrutāvasacchabdeneva 
śūnyatāśabdenāvyākṛtamucyate | tallakṣaṇe arṇave ambudhau prakarṣeṇa 
ūhyante tarkyante | kathamasataḥ sajjāyeta iti śrutyauktayuktyā santīti tarkyanta 
ityarthaḥ || 18 ||

keṣāṃcidantaḥkalpāntaḥ pravṛtto ghargharāravaḥ |
na śruto'nyairna ca jñātaḥ svabhāvena rasākulaiḥ || 19 ||

svabhāvena svābhāvikena mohena raso viṣayarāgastadākulairanyairnaca jñāto naiva 
jñātaḥ || 19 ||

anyeṣāṃ prathamārambhe śuddhabhūṣu vijṛmbhate |
sargaḥ saṃsiktabījānāṃ kośe'ṅkurakalā yathā || 20 ||

anyeṣāṃ brahmāṇḍānāṃ prathamārambhe prāthamikakalpayugādyārambhe 
pūrvotpannaprāṇibhiradūṣitatvācchuddhāsu bhūṣu bhuvaneṣu sargaḥ pravartata 
ityarthaḥ | kośe bījapuṭe aṅkura eva śubhratvātkalā || 20 ||

mahāpralayasaṃpattau sūryārcirvidyuto'drayaḥ |
pravṛttā galituṃ kecittāpe himakaṇā iva || 21 ||

keṣucidbrahmāṇḍeṣu mahāpralayasya saṃpattau vibhave | vijṛmbhaṇakāla iti 
yāvat | sūryādayaḥ prathamaṃ bhuvanaṃ dagdhvā svayamapi galituṃ pravṛttā 
ityarthaḥ || 21 ||

ākalpaṃ nipatantyeva kecidaprāptabhūmayaḥ |
yāvadviśīrya jāyante tathā saṃvinmayāḥ kila || 22 ||

kecidbrahmāṇḍā aprāptā bhūmirādhāro yaiḥ | nanu patanāsaṃbhavaḥ 
prāguktastasya kā gatistatrāha - tatheti | patanasaṃvinmayeṣu patanaṃ na 
virudhyata ityarthaḥ || 22 ||

p. 205)

stabdhā iva sthitāḥ kecitkeśoṇḍrakamivāmbare |
vāyoḥ spandā ivābhānti tathā proditasaṃvidaḥ || 23 ||

stabdhā niścalā anye tathā proditasaṃvidaḥ | spandātmasaṃvidvāsanāprabhavā iti 
yāvat || 23 ||

ācārādvedaśāstrāṇāmādya evānyathodite |
ārambho'pi tathānyeṣāmanityaḥ saṃsthitaḥ kramaḥ || 24 ||

nanu dhātā yathāpūrvamakalpayat iti śrutyā sargāṇāmaikarūpyaṃ pratipāditaṃ 
tadviruddhamidaṃ kathaṃ vaicitryamucyate tatrāha - ācārāditi | tayā śrutyā 
pūrvakalpe yādṛśī dhātuḥ sṛṣṭistādṛśyeva dvitīyādiriti pratipādyate | tatra 
vedaśāstrāṇāṃ saṃbandhinaḥ 
prāgbhavīyakarmajñānānuṣṭhānalakṣaṇādācārāddhātṛbhāvaṃ prāptasya 
ādye prāthamike eva sarge anyathā itaradhātṛsargavailakṣaṇyenodite sati anyeṣāṃ 
taduttarakalpīyasargāṇāmārambho'pi tathā pūrvavadastu nāma tathāpi 
dhātrantarasargāpekṣayā asya kramo'nityo'niyata eva saṃsthita iti 
vaicitryasiddhirityarthaḥ || 24 ||

kecidbrahmādipuruṣāḥ kecidviṣṇvādisargapāḥ |
keciccānyaprajānāthāḥ kecinnirnāthajantavaḥ || 25 ||

tapasā toṣayitvā tu pitaraṃ parameśvaram | parasparasmājjāyante 
parasparajayaiṣiṇaḥ || iti purāṇeṣu brahmaviṣṇurudrāṇāṃ kalpabhedena 
parasparasmādutpattyabhidhānādutpādakaprādhānye teṣāṃ guṇabhedātsargasya 
sattvādiguṇaprādhānyaprayuktavaicitryamapi durvāramityāśayenāha - 
kecidityādinā | kecidbrahmāṇḍā brahmā caturmukha evādipuruṣo yeṣāṃ 
tathāvidhāḥ | viṣṇurevādiḥ sargapaḥ sargādhinātho yeṣāṃ | anye 
rudrabhairavadurgāvināyakādayaḥ prajānāthā yeṣām | 
tattanmāhātmyapratipādakapurāṇādiṣu teṣāmapi brahmādiniyantṛtāśravaṇāt | 
nirnāthā niyantṛśūnyā mṛgapakṣyādijantavo yeṣu || 25 ||

kecidvicitrasargeśāḥ kecittiryaṅmayāntarāḥ |
kecidekārṇavāpūrṇā itare janivarjitāḥ || 26 ||

brahmādīnāṃ samaprādhānye vicitrasargeśāḥ | itthaṃ ca 
prāṇikarmavāsanāvaicitryātsraṣṭṝṇāmicchābodhādivaicitryācca yathecchaṃ 
brahmāṇḍavaicitryaṃ sukalpamityāśayenāha - tiryaṅmayāntarā ityādinā || 
26 ||

kecicchilāṅganiṣpiṇḍāḥ kecitkṛmimayāntarāḥ |
keciddevamayā eva kecinnaramayāntarāḥ || 27 ||

niṣpiṇḍā nitarāṃ piṇḍitā nibiḍā iti yāvat || 27 ||

kecinnityāndhakārāḍhyāstathā śīlitajantavaḥ |
kecinnityaprakāśāḍhyāstathā śīlitajantavaḥ || 28 ||

tathā śīlitādṛṣṭāḥ jantavaḥ prāṇino yeṣu | pecakādīnāmandhakāre'pi 
darśanadarśanāditi bhāvaḥ || 28 ||

kecinmaśakasaṃpūrṇā udumbaraphalaśriyaḥ |
nityaṃ śūnyāntarāḥ kecicchūnyaspandātmajantavaḥ || 29 ||

sargeṇa tādṛśenānye pūrṇā ye'ntardhiyāmiha |
kalpanāmapi nāyānti vyomapūrṇācalo yathā || 30 ||

tādṛśena sargeṇa pūrṇā ye sargā antardhiyāṃ yogināṃ ke'pi 
sphuṭavyavahārakalpanāṃ savikalpakajñānaviṣayatāṃ nāyānti | asmāddhiyām iti 
pāṭhe'pyasmākaṃ dhīriva dhīryeṣāṃ yogināmityevārthaḥ || 30 ||

tādṛgambarameteṣāṃ mahākāśaṃ tataṃ sthitam |
ājīvitaṃ pragacchadbhirvis&vādyairyanna mīyate || 31 ||

tādṛgiti padaṃ dehalīdīpakanyāyena pūrveṇottareṇa ca saṃbadhyate | tathāca 
vyomapūrṇācalo yathā yādṛśastādṛgambaramākāśaḥ | aśūnyasvabhāva iti 
yāvat | mahākāśa mahāprakāśaṃ tu tādṛktathā tataṃ vistṛtaṃ yathā 
ājīvitaṃ svajīvanakālamabhivyāpya pragacchadbhirdhāvadbhirapi 
viṣṇvādyairyanna mīyate | iyaditi na parimīyata ityarthaḥ || 31 ||

pratyekasyāṇḍagolasya sthitaḥ kaṭakaratnavat |
bhūtākṛṣṭikaro bhāvaḥ pārthivaḥ svasvabhāvataḥ || 32 ||

nanvastu brahmāṇḍānantyaṃ tadvaicitryaṃ ca tathāpi bāhyajalādyāvaraṇānāṃ 
vidhārakābhāvātkathaṃ na viśleṣa ityāśaṅkya 
prāgasmaduktāmākarṣaṇaśaktimāśritya samādhatte - pratyekasyeti | 
bhūtānāmākṛṣṭirākarṣaṇaṃ tatkaro bhāvaḥ śaktiviśeṣaḥ 
kaṭakaratnavatparito vyāptaḥ sthitaḥ || 32 ||

yaḥ sarvavibhavo'smākaṃ dhiyāṃ na viṣayaṃ tataḥ |
tajjagatkathane śaktirna [śaktirmama nāsti iti pāṭhaḥ] mamāsti 
mahāmate || 33 ||

jagadvistāravarṇanaṃ tadaśaktikhyāpanavyājenopasaṃharati - ya iti | asmākaṃ 
dhiyāṃ jagadvarṇanaviṣaye yaḥ sarvavibhavaḥ sa darśita iti śeṣaḥ | tataḥ paraṃ 
yajjagaddhiyāṃ na viṣayaṃ viṣayaḥ | viṣayaśabde klībatā chāndasī | tatkathane 
mama śaktirnāstītyarthaḥ || 33 ||

bhīmāndhakāragahane sumahṛtyaraṇye
nṛtyantyadarśitaparasparameva mattāḥ |
yakṣā yathā pravitate paramāmbare'nta-
revaṃ sphuranti subahūni mahājaganti || 34 ||

na madīyavarṇanāśaktyā iyantyeva jagantīti mantavyaṃ kiṃtu 
parairalakṣitānyapyanantāni santi māyāyāṃ sargaśaktyānantyāditi 
sadṛṣṭāntamāha - bhīmeti | na darśitaṃ parasparaṃ svarūpaṃ yathā 
syāttathā yakṣā bhūtagaṇā yathā nṛtyanti evaṃ subahūni jagantyavidyāvṛte 
brahmaṇi śurantītyarthaḥ || 34 ||

ityārṣe śrīvāsiṣṭhamahārāmāyaṇe mokṣopāye utpattiprakaraṇe līlo0 
vicitrabrahmāṇḍakoṭivarṇanaṃ nāma triṃśaḥ sargaḥ || 30 ||

iti śrīvāsiṣṭhamahārāmāyaṇatātparyaprakāśe utpattiprakaraṇe 
vicitrabrahmāṇḍakoṭivarṇanaṃ nāma triṃśaḥ sargaḥ || 30 ||


p. 206)

ekatriṃśaḥ sargaḥ 31

śrīvasiṣṭha uvāca 

evamākalayantyau te nirgatya jagato nijāt |
antaḥpuraṃ dadṛśaturjhaṭityeva vinirgate || 1 ||

punarantaḥpuraprekṣā brahmāṇḍāntaradarśanam |
śūrādilakṣmasannaddhasainyaprekṣātra varṇyate || 1 ||

nijātprāgbhavīyājjagato 
nirgatyaivamuktaprakāramanantakoṭibrahmāṇḍavaicitryamākalayantyau paśyantyau 
te teṣu kiṃcidbrahmāṇḍaṃ jhaṭityeva praviśyāntaḥpuraṃ dadṛśatustatra ca na 
ciramūṣatuḥ kiṃtu jhaṭityeva vinirgate iti vakṣyamāṇānuvādaḥ || 1 ||

sthitapuṣpabharāpūrṇamahārājamahāśavam |
śavapārśvopaviṣṭāntaścittalīlāśarīrakam || 2 ||

sthitetyādibahuvrīhayo'ntaḥpuraviśeṣaṇāni | antaḥsamādhyārūḍhaṃ cittaṃ 
yasmiṃstathāvidhaṃ līlāśarīraṃ yasmin || 2 ||

ghanarātritayālpālpamahānidrājanākulam |
dhūpacandanakarpūrakuṅkumāmodamantharam || 3 ||

ghanaśabdena śokaprayuktadairghyaṃ lakṣyate | alpālpayā mahānidrayā suṣuptyā 
yuktairjanairākulam || 3 ||

tamālokyāparaṃ bhartuḥ saṃsāraṃ gantumādṛtā |
papāta līlā saṃkalpadehenātraiva tannabhaḥ || 4 ||

atraivāntaḥpura eva tannabhaḥ prāguktamaṇḍapākāśam || 4 ||

viveśa bhartuḥ saṃkalpasaṃsāraṃ kiṃcidātatam |
saṃsārāvaraṇaṃ bhittvā bhittvā brahmāṇḍakarparam || 5 ||

prāpa sārdhaṃ tayā devyā punarāvaraṇānvitam |
brahmāṇḍamaṇḍapaṃ sphāraṃ taṃ praviśya tathā javāt || 6 ||

sphāraṃ vistīrṇam || 6 ||

dadarśa bhartuḥ saṃkalpajagajjambālapalvalam |
siṃhīva śailakuharaṃ tamo jaladapaṅkilam || 7 ||

jambālasya paṅkasya palvalaṃ veśantamiva sthitam | tamojaladābhyāṃ paṅkilaṃ 
sapaṅkamiva sthitam || 7 ||

devyo viviśatustatte vyoma vyomātmike jagat |
brahmāṇḍe'ntaryathā pakvaṃ mṛdubilvaṃ pipīlike || 8 ||

tatra lokāntarāṇyadrīnantarikṣamatītya te |
prāpaturbhūtalaṃ śailamaṇḍalāmbhodhisaṃkulam || 9 ||

meruṇālaṃkṛtaṃ jambūdvīpaṃ navadalodaram |
gavātha bhārate varṣe līlānāthasya maṇḍalam || 10 ||

navadalāni navakhaṇḍāḥ | līlānāthasya maṇḍalaṃ rājyaṃ dadarśetyanvayaḥ || 10 
||

etasminnantare tasminmaṇḍale maṇḍitāvanau |
cakre'vaskandanaṃ kaścitsāmantodriktabhūmipaḥ || 11 ||

avaskandanaṃ senayā ākramaṇam | sāmantairmaṇḍaleśvaraiḥ svasahāyairudrikto 
vivṛddho bhūmipaḥ sindhurājaḥ || 11 ||

tena saṃgrāmasaṃrambhe prekṣārthaṃ samupāgataiḥ |
trailokyabhūtaistadvyoma babhūvātyantasaṃkaṭam || 12 ||

tena saha saṃgrāmasaṃrambhe prasakte satīti śeṣaḥ | trailokyasthairbhūtaiḥ 
prāṇibhiḥ saṃkaṭaṃ nibiḍitam || 12 ||

aśaṅkitāgate tatte devyau dadṛśaturnabhaḥ |
nabhaścaragaṇākrāntamambudairiva mālitam || 13 ||

mithyātva niścayādantardhānādikuśalatvāccāśaṅkitaṃ bhayaśaṅkārahitaṃ 
yathā syāttathā āgate | nabhaścaretyādīnyārāmapraśnānnabhaso viśeṣaṇāni || 
13 ||

siddhacāraṇagandharvagaṇavidyādharānvitam |
śūragrahaṇasaṃrabdhasvargalokāpsarovṛtam || 14 ||

raktamāṃsonmukhonmattabhūtarakṣaḥpiśācakam |
puṣpavṛṣṭibhirāpūrṇahastavidyādharāṅganam || 15 ||

ita ārabhya yathāyogaṃ bahavo bahuvrīhisamāsāḥ || 15 ||

vetālayakṣakuśmāṇḍairdvandvālokanasādaraiḥ |
āyudhāpātarakṣārthaṃ gṛhītādritaṭairvṛtam || 16 ||

vetālādayo bhūtajātibhedāḥ | dvandvapadena tatkāryaṃ yuddhaṃ lakṣyate | 
āyudhānāṃ āsamantātpātebhya ātmano rakṣārthaṃ 
gṛhītānyāśritānyadritaṭāni yaiḥ || 16 ||

astramārganabhobhāgavidravadbhūtamaṇḍalam |
āhopuruṣikākṣubdhaprekṣakāmodanodbhaṭam || 17 ||

astrāṇāṃ mārgabhūtāt saṃnihitānnabhobhāgāt | aho ahaṃ puruṣa ityabhimāna 
āhopuruṣikā || 17 ||

āsannabhīmasaṃgrāmakiṃvadantīparasparam |
līlāhāsavilāsotkasundarīdhṛtacāmaram || 18 ||

kiṃvadantī janaśrutiḥ | līlāsu hāsavilāsayoścotkābhirutkaṇṭhitābhiḥ || 18 ||

dharmāprekṣyaprayuktāgryamunisvastyayanastavam |
saṃpannānekalokeśavanitāvasarastavam || 19 ||

dharmātiśayenānyairaprekṣyāṇāṃ prekṣitumaśakyānāṃ prayuktena yogabalena 
cāgryāṇāṃ śreṣṭhānāṃ munīnāṃ jagatsvastyayanārthaṃ paṭhyamānā 
devatāstavā yasmin | saṃpannā anekeṣāṃ gandharvādilokapālānāṃ 
vanitāviṣayāstadavasarocitāḥ stavā yasmin | apsarasaḥ 
svānupekṣyābhinavānkāntānnopagaccheyuriti [svanupekṣyābhinavān iti 
pāṭhaḥ] lokeśāstāḥ stuvantītyarthaḥ || 19 ||

svargārhaśūrānayanavyagrendrabhaṭabhāsuram |
śūrārthālaṃkṛtottuṅgalokapālākhyavāraṇam || 20 ||

svargārhāḥ svargālaṃkaraṇatvātsvargayogyāh | lokapālākhyā vāraṇā 
airāvatādayaḥ || 20 ||

āgacchacchūrasanmānonmukhagandharvacāraṇam |
śūronmukhāmarastraiṇakaṭākṣekṣitasadbhaṭam || 21 ||

amarāṇāṃ straiṇena strīsamūhena || 21 ||

vīradordaṇḍakāśleṣalampaṭastrīgaṇākaram |
śuklena śūrayaśasā candrīkṛtadivākaram || 22 ||

yaśaḥśaityenābhibhūtauṣṇyatvāccandrīkṛtaḥ || 22 ||

p. 207)

śrīrāma uvāca |

bhagavañchūraśabdena kīdṛśaḥ procyate bhaṭaḥ |
svargālaṃkaraṇaṃ kaḥ syātko vā ḍimbhāhavo bhavet || 23 ||

prasaṅgācchūrādilakṣaṇaṃ jijñāsū rāmaḥ pṛcchati - bhagavanniti | 
anuktāsūcitasyāpi ḍimbhāhavasyātra lakṣaṇapraśanḥ 
śūrasvargālaṃkaraṇatvavyatirekātmakatvāttatprāsaṅgiko bodhyaḥ || 23 ||

śrīvasiṣṭha uvāca |

śāstroktācārayuktasya prabhorarthena yo raṇe |
mṛto vātha jayī vā syātsa śūraḥ śūralokabhāk || 24 ||

raṇe yudhayata iti śeṣaḥ || 24 ||

anyathā prāṇikṛttāṅgo raṇe yo mṛtimāpnuyāt |
ḍimbhāhavahataḥ proktaḥ sa naro narakāspadam || 25 ||

ayathāśāstrasaṃcāravṛtterarthena yudhyate |
yo narastasya saṃgrāme mṛtasya nirayo'kṣayaḥ || 26 ||

pūrvoktameva spaṣṭīkurvannāha - ayathāśāstretyādinā || 26 ||

yathāsaṃbhavaśāstrārthalokācārānuvṛttimān |
yudhyate tādṛśaścaiva bhaktaḥ śūraḥ sa ucyate || 27 ||

gorarthe brāhmaṇasyārthe mitrasyārthe ca sanmate |
śaraṇāgatayatnena sa mṛtaḥ svargabhūṣaṇam || 28 ||

śaraṇāgatasya rakṣaṇārthena yuddhaprayatnena || 28 ||

paripālyasvadeśaikapālane yaḥ sthitaḥ sadā |
rājā mṛtāstadarthaṃ ye te vīrā vīralokinaḥ || 29 ||

paripālyasyāvaśyaṃparipālanārhasya svadeśasya ekapālane mukhyavṛttyā 
rakṣaṇe | sthita udyuktaḥ || 29 ||

prajopadravaniṣṭhasya rājño'rājño'tha vā prabhoḥ |
arthena ye mṛtā yuddhe te vai nirayagāminaḥ || 30 ||

ye hi rājñāmarājñāṃ vāpyayathāśāstrakāriṇām |
raṇe mriyante chinnāṅgāste vai nirayagāminaḥ || 31 ||

ayathāśāstrakārisamāśraya eva narakāya kiṃpunaḥ prajopadravakārisamāśraya 
ityāśayena punarāha - ye hīti | ayathāśāstrakāriṇāmarthe iti śeṣaḥ || 31 ||

dharmyaṃ yathā tathā yuddhaṃ yadi syāttarhi saṃsthitiḥ |
nāśayeyuralaṃ mattaḥ paralokabhayojjhitāḥ || 32 ||

dhārmikāśritasyāpyadharmeṇa yudhyato hatasya na svarga ityāha - dharmyamiti 
| dharmādanapetaṃ dharmyam | saṃsthitiḥ svarge [svargasthitiḥ iti pāṭhaḥ] 
sthitiḥ | adharmyeṇāpi yuddhena yadi hatasya svargaḥ syāttarhi paralokasya 
nirbhayāḥ santaḥ alamatyarthaṃ adharmayuddhenāpi mattāḥ 
parānnāśayeyurityarthaḥ || 32 ||

yatra yatra hataḥ śūraḥ svarga ityavaśoktayaḥ |
dharme yoddhā bhavecchūra ityevaṃ śāstraniścayaḥ || 33 ||

paraprāṇānnijaprāṇaiḥ paṇikṛtyodyatāyudhaḥ | yatra yatra hataḥ śūraḥ 
svargastatra pade pade || ityādisāmānyapravādānāṃ tarhi kā gatistatrāha - 
yatreti || 33 ||

sadācāravatāmarthe khaḍgadhārāṃ sahanti ye |
te śūrā iti kathyante śeṣā ḍimbhāhavāhatāḥ || 34 ||

teṣāmarthe raṇe vyomni tiṣṭhantyutkaṇṭhitāśayāḥ |
śūrībhūtamahāsattvadayitoktisurāṅganāḥ || 35 ||

śūrībhūtānāṃ mahāsattvānāṃ mahābalānāṃ dayitā 
vayamityuktiryasminkarmaṇi tadyathā syāttathā tiṣṭhanti | pratīkṣanta iti yāvat || 35 ||

vidyādharīmadhuramantharagītigarbhaṃ
mandāramālyavalanākulakāminīkam |
viśrāntakāntasurasiddhavimānapaṅkti
vyomotsavoccaritaśobhamivollalāsa || 36 ||

mandāramālyānāṃ balanā śūrorasi pradānāya grathanaṃ svakabarīṣu veṣṭanaṃ 
vā tatrākulā vyagrāḥ kāminyo yasmin | utsavārthamuccaritā ūrdhvagatā śobhā 
yasya tathāvidhamivetyutprekṣā || 36 ||

ityārṣe śrīvāsiṣṭhamahārāmāyaṇe vālmīkīye utpattiprakaraṇe 
yuddhaprekṣikāsthitāmbaravarṇanaṃ nāmaikatriṃśaḥ sargaḥ || 31 ||

iti śrīvāsiṣṭhamahārāmāyaṇe tātparyaprakāśe utpattiprakaraṇe 
yuddhaprekṣikāsthitāmbaravarṇanaṃ nāmaikatriṃśaḥ sargaḥ || 31 ||


dvātriṃśaḥ sargaḥ 32 

śrīvasiṣṭha uvāca |

atha vīravarotkaṇṭhanṛtyadapsarasi [varātkaṇṭhā iti pāṭhaḥ] 
sthitā |
līlāvalokayāmāsa vyomni vidyānvitāvanau || 1 ||

sāṃkalpikavimānasthajñaptilīlāvalokitam |
saṃnaddhasenādvitayaṃ yuyutsvatropavarṇyate || 1 ||

vidyā sarasvatī tadanvitā līlā avanau senādvitayamavalokayāmāseti saṃbandhaḥ || 1 
||

svarāṣṭramaṇḍale bhartṛpālite balamālite |
kasmiṃścidvitatāraṇye dvitīyākāśabhīṣaṇe || 2 ||

balena caturaṅgasainyena mālite veṣṭite | 
siṃhavṛścikarakṣaḥpiśācādhāratvāddvitīyākāśabhīṣaṇe || 2 ||

senādvitayamākṣubdhaṃ saumyābdhidvitayopamam |
maharambhaghanaṃ mattaṃ sthitaṃ rājadvayānvitam || 3 ||

mahadbhirārambhaiḥ kāryodyogaiḥ || 3 ||

yuddhasajjaṃ susaṃnaddhamiddhamagnimivādbhutam |
pūrvaprahārasaṃpātaprekṣākṣubdhākṣilakṣitam || 4 ||

udyatāmalanistriṃśadhārāsāravahajjanam |
kacatparaśvadhaprāsabhindipālarṣṭimudgaram || 5 ||

nistriṃśānāṃ khaḍgānāṃ dhārā evāsārā jaladhārāstānvahanto janā yatra | 
paraśvadhaṃ paraśuḥ | bhindipālādaya āyudhaviśeṣāḥ || 5 ||

p. 208)

garutmatpakṣavikṣubdhavanasaṃpātakampitam |
udyaddinakarālokacañcatkanakakaṅkaṭam || 6 ||

kaṅkaṭaṃ varma || 6 ||

parasparamukhālokakopaproddāmitāyudham |
anyonyabaddhadṛṣṭitvāccitraṃ bhittāvivārpitam || 7 ||

kopātproddāmitāni prodyatāni || 7 ||

lekhāmaryādayā dīrghabaddhayā sthāpitasthiti |
anivāryamahāsainyajhāṃkārāśrutasaṃkatham || 8 ||

sarpādinirodhāya māntrikollikhitarekhāsadṛśyā 
senādvayamadhyakṛtarekhālakṣaṇayā vā maryādayā | 
jhāṃkārairdhvanibhirabhibhūtatvādaśrutāḥ saṃkathā mithovārtā yatra || 8 ||

pūrvaprahārasmayataściraṃ saṃśāntadundubhi |
nibaddhayodhasaṃsthānanikhilānīkamantharam || 9 ||

rājājñātaḥ pūrvaṃ prahāro mā bhūditi smayo'tra śaṅkā tato 
nimittānnibaddhaprāyeṇa yodhā eva saṃsthānāni pradhānāvayavasaṃniveśā 
yasya tathāvidhena nikhilānīkena mantharam || 9 ||

dhanurdvitayamātrātmaśūnyamadhyaikasetunā |
vibhaktaṃ kalpavātena mattamekārṇavaṃ yathā || 10 ||

dhanurdvitayapramāṇaṃ janaśūnyātmakaṃ yanmadhyaṃ tallakṣaṇenaikasetunā || 
10 ||

kāye [kāryasaṃkara iti pāṭhaḥ] 
saṃkaṭasaṃrambhacintāparavaśeśvaram |
viraṭaḍbhekakaṇṭhatvagbhaṅgurāturahṛdguham || 11 ||

īśvarau rājānau | bhayādbhekakaṇṭhatvagiva bhaṅgurā kampamānā āturāṇāṃ 
bhīrūṇāṃ hṛdguhā yatra || 11 ||

prāṇasarvasvasaṃtyāgasodyogāsaṃkhyasainikam |
karṇākṛṣṭaśaraughaughatyāgonmukhadhanurdharam || 12 ||

śaraughalakṣaṇasyaughasya pravāhasya || 12 ||

prahārapātasaṃprekṣāniṣpandāsaṃkhyasainikam |
anyonyotkaṇṭhakāṭhinyabharabhrukuṭisaṃkaṭam || 13 ||

yuddhotkaṇṭhayā kāṭhinyaṃ nirdayatā | krodha iti yāvat | 
tadbharaprayuktabhrukuṭibhiḥ saṃkaṭaṃ duṣprekṣyam || 13 ||

parasparasusaṃghaṭṭakaṭuṭaṅkārakaṅkaṭam |
vīrayodhamukhādagdhabhīruprepsitakoṭaram || 14 ||

susaṃghaṭṭo'bhighātastena kaṭuṭaṃkārāḥ kaṅkaṭā vārabāṇā yatra | 
vīrayodhamukhāgninā ādagdhairiva śyāmīkṛtamukhairbhīrubhirnilayanāya 
prepsitā girikoṭarā yatra || 14 ||

mithaḥsaṃsthānakālokamātrāsaṃdigdhajīvitam |
samastāṅgaruhāsaktaprāṃśuvṛddhebhamānavam || 15 ||

saṃsthānakaṃ yuddhaṃ tadālokanaparyantaṃ asaṃdigdhaṃ jīvitaṃ yasya | 
samyagastairudañcitairaṅgaruhairāsaktā ata evordhvaṃ prāṃśavastiryakca 
vṛddhā upacitā ibhā mānavāśca yatra || 15 ||

pūrvaprahārasaṃprekṣāvyagraprāṇatayā tayā |
saṃśāntakallolaravaṃ nidrāmudrapuropamam || 16 ||

prāṇaśabdena tadvaśaṃ cittaṃ lakṣyate || 16 ||

saṃśāntaśaṅkhasaṃghātatūryanirhrādadundubhi |
bhūtalākāśasaṃlīnasarvapāṃsupayodharam || 17 ||

pāṃsupayodharayoryathākramaṃ saṃbandhaḥ || 17 ||

palāyanaparaiḥ paścāttyaktamaṅgulamaṇḍalam [maṅgalamaṇḍalaṃ 
iti pāṭhaḥ] |
visārimakaravyūhamatsyasaṃkhyābdhibhāsuram || 18 ||

maṅgulāḥ senāmaṇḍanabhūtāḥ śūrāḥ | makaravyūhānāṃ matsyānāṃ ca 
saṃkhyaṃ yuddhaṃ yasmiṃstathāvidhābdhiriva bhāsuram || 18 ||

patākāmañjarīpuñjavijitākāśatārakam |
hāstikottambhitakarakānanīkṛtakhāntaram || 19 ||

hāstikānāṃ hastyārohāṇāmuttambhitairūrghvīkṛtaiḥ karaiḥ kānanamiva 
saṃpadyamānaṃ kṛtaṃ khāntaraṃ nabhovakāśo yasmin || 19 ||

tarattaralabhāpūrasapakṣasakalāyudham |
dhamaddhamitiśabdaiśca śvāsotthairghmātakhāntaram || 20 ||

taradbhiḥ plavadbhistaralairbhāpūraiḥ sapakṣāṇīva saṃvṛttāni sakalāyudhāni 
yasmin dundubhyādīnāṃ dhamaddhamitiśabdaiḥ śvāsotthaiḥ 
śaṅkhakāhalādiśabdaiśca dhmātaṃ śabdāyamānaṃ kṛtam || 20 ||

cakravyūhakarākrāntadurvṛttasurabhāsuram |
garuḍavyūhasaṃrambhavidravannāgasaṃcayam || 21 ||

sāṃprataṃ senayoḥ pradeśabhedena vyūharacanābhedaṃ varṇayanviśinaṣṭi - 
cakreti | kvaciccakravyūhasya karairnirmātṛbhiḥ puruṣairākrāntā durvṛttā 
dānavā yaistathāvidhaiḥ surairiva bhāsuram | 
nāgaśabdaśleṣabhittikābhedāropeṇa [śleṣanimittaka iti pāṭhaḥ] 
sarpātmatayā gajā ucyante || 21 ||

śyenavyūhavibhinnāgrasaṃniveśottamadhvani |
anyonyāsphoṭaniḥśeṣaprapatadbhūrivṛndakam || 22 ||

kvacittu śyenavyūhena vibhinno vibhakto yaḥ pratisainyasaṃniveśastena hetunā 
uttamastāratamo dhvaniryasmin | kvacittu anyonyaṃ pratibhujāsphoṭena 
saṃrambhānniḥśeṣaṃ kṛtsnaśaḥ prapatanto bhūrivṛndakāḥ samūhā yasmin || 
22 ||

vividhavyūhavinyāsavāntavīravarāravam |
karapratolanollāsamattamudgaramaṇḍalam || 23 ||

vyūhavinyāsādvāntānāṃ puronirgatānāṃ vīrāṇāṃ vara āravo yasmin | kareṇa 
pratolanamudyamanaṃ tatkṛtenollāsena mattānīva bhramanti mudgaramaṇḍalāni 
yasmin || 23 ||

kṛṣṇāyudhāṃśujaladaśyāmīkṛtadivākaram |
anilādhūtapalyūlasūtkṛtābhaśaradhvani || 24 ||

kṛṣṇānāṃ śyāmānāmāyudhānāmaṃśubhirivotthitairjaladaiḥ 
śyāmīkṛtastirohita iti yāvat | palyūlāstṛṇaviśeṣāsteṣāṃ sūtkṛtamiti 
vāyusaṃghaṭṭanajanyaśabdānukaraṇam || 24 ||

anekakalpakalpāgrasavṛndamiva saṃsthitam |
pralayānilasaṃkṣubdhamekārṇavamivotthitam || 25 ||

kalpāya pralayāya kalpante samarthā bhavantīti kalpakalpāḥ 
puṣkarāvartakādimeghāḥ | anekaistairagre savṛndaṃ saṃghībhūtamiva || 25 ||

sadyaśchinnaṃ mahāmeroḥ pakṣadvayamiva sphurat |
kṣubdhamārutanirdhūtamiva kajjalaparvatam || 26 ||

kajjalaparvato'ñjanādriḥ | śyāmatamagajādibāhulyāttatsāmyoktiḥ || 26 ||

p. 209)

pātālakuharātkṣubdhamandhakāramivotthitam |
lokālokamivonmattanṛtyalolalasattaṭam |
mahānarakasaṃghātaṃ bhittvāvanimivotthitam || 27 ||

unmattanṛtyena lolā lasantaśca taṭā vaprāṇi yasya || 27 ||

ālolakuntamusalāsiparaśvaghāṃśu-
śyāmāyamānadivasātapavāripūraiḥ |
ekārṇavaṃ bhuvanakośamivācireṇa
kartuṃ samudyatamagādhamanantapūraiḥ || 28 ||

kuntādyāyudhānāmaṃśavaḥ kiraṇāstallakṣaṇaiḥ śyāmāyamāno divasātapo 
yebhyastathāvidhairvāribhiḥ pūryanta iti vā vāribhiḥ pūrayanti jagaditi vā 
vāripūrā meghāstairbhuvanakośamanantaiḥ pūraiḥ pravāhairagādhamekārṇavaṃ 
kartuṃ samudyatamivetyarthaḥ || 28 ||

ityārṣe śrīvāsiṣṭhamahārāmāyaṇe vālmīkīye utpattiprakaraṇe līlopākhyāne 
āhavārambhaṇaṃ nāma dvātriṃśaḥ sargaḥ || 32 ||

iti śrīvāsiṣṭhamahārāmāyaṇe tātparyaprakāśe utpattiprakaraṇe 
āhavārambhaṇaṃ nāma dvātriṃśaḥ sargaḥ || 32 ||


trayastriṃśaḥ sargaḥ 33

śrīrāma uvāca |

bhagavanyuddhametanme samāsena manāgvada |
śrutirāhlādyate śroturyasmādetābhiruktibhiḥ || 1 ||

sāṃkalpikavimānasthaprajñālīlāsamīkṣitaḥ |
atha pravṛttaḥ saṃgrāmaḥ senayoratra varṇyate || 1 ||

śrutiḥ śrotramāhlādyate 
tattvopadeśagrahaṇapratirodhijāmitādoṣanivāraṇenetyarthaḥ || 1 ||

śrīvasiṣṭha uvāca |

atha tatraiva te devyau saṃgrāmaṃ tamavekṣitum |
vimāne kalpite kānte ruddhe ruruhatuḥ sthire || 2 ||

satyasaṃkalpena kalpite kānte ramaṇīye nabhasi ruddhe niścalīkṛte ata eva sthire 
vimāne āruruhatuḥ || 2 ||

etasminnantare tatra līleśaḥ pratipakṣataḥ |
tamutsoḍhumaśaktaḥ sanmukhavyatikare raṇe || 3 ||

tatra tayoḥ senayormukhavyatikare parasparamukhasaṃghaṭṭane prasakte sati 
pratipakṣataḥ śatrusainyātpralayārṇavakallola ivotpattya nirgatya udbhaye nirbhaye 
kasmiṃścidbhaṭe prahartukāme sati līleśo vidūrathastamutsoḍhuṃ 
kṣāntumaśaktaḥ saṃstasya bhaṭasyorasi mudgaraṃ jahau prahṛtavāniti 
pareṇānvayaḥ || 3 ||

pralayārṇavakallola ivotpattyodbhaye bhaṭe |
jahau sānāviva śilāṃ bhaṭasyorasi mudgaram || 4 ||

atha pravṛttaḥ prasabhaṃ pralayārṇavaraṃhasā |
senayoḥ śastrasaṃpātaḥ kirannanalavidyutaḥ || 5 ||

atha rājapravṛttyanantaram | analapadena tatsadṛśāni śastrāṇi vidyutpadena 
tatprabhāśca lakṣyante || 5 ||

tarattaraladhārāgrarekhāṅkitanabhastalaḥ |
dhvanatkaṇakaṇāśabdamadhyalakṣitaṭāṃkṛtiḥ || 6 ||

itaḥ prabhṛti sarvāṇi sargāntyaślokastharaṇasaṃbhramaviśeṣaṇāni | taratāṃ 
plavamānānāṃ śastrāṇāṃ taraladhārāgrai rekhāṅkitamityautprekṣikam || 6 ||

dhīrahuṃkāramiśriṣmaghargharāravaghasmaraḥ |
pravṛttaśaradhārāgrabhāskarārcirvitānakaḥ || 7 ||

huṃkāramiśratvena taratamatvāduṣmaṇo grīṣmāntasya ghanaghargharārāvāṇāṃ 
ghasmaro bhakṣakaḥ | tiraskarteti yāvat | śaradhārāpratiphalitabhāskarārcīṣyeva 
vitānaṃ yasya || 7 ||

nadatkaṅkaṭaṭaṅkāraproḍḍīnakaṇapāvakaḥ |
parasparāhaticchinnahetikhaṇḍakhagāmbaraḥ || 8 ||

śarakhaḍgādipraharānnadadbhyaḥ kaṅkaṭebhyo varmabhyaṣṭaṅkāreṇa 
proḍḍīnāḥ kaṇapāvakāḥ sphuliṅgā yasmin | hetikhaṇḍāḥ khaḍgaśakalānyeva 
proḍḍīyamānatvātkhagā yasmiṃstathāvidhamambaramākāśaṃ yatra || 8 ||

vīradordrumasaṃcāravahadvananabhasthalaḥ |
kodaṇḍacakrakreṅkāradravadvaimānikāṅganaḥ || 9 ||

dordrumāṇāṃ saṃcārairvahatsaṃcaradvanaṃ yasmiṃstathāvidhaṃ nabhasthalaṃ 
yatra || 9 ||

mahāhalahalārāvabhṛṅgīkṛtaghanadhvaniḥ |
nirvikalpasamādhistha ivaikaghanatāvaśāt || 10 ||

bhṛṅgapadena dhvanirlakṣyate | 
halahalārāvairabhibhavādbhṛṅgadhvanivadalpīkṛto meghadhvaniryatra | 
tadyathā saindhavaghano'nantaro bāhyaḥ kṛtsno rasaghana evaṃ vā are'yamātmā 
vijñānaghana eva iti śrutidarśita ekaghanaḥ paramātmā tadbhāvavaśādyathā 
nirvikalpasamādhistho bāhyaśabdādīnnānubhavati tadvadityarthaḥ | tathācoktam ##-
syānnirvikalpastataḥ paraḥ || iti || 10 ||

nārācāsāradhārāgralūnaśūraśiraskaraḥ |
parasparāṃsasaṃghaṭṭaraṇatkaṅkaṭasaṃkaṭaḥ || 11 ||

huṃkārahatahetyugrasaṃghaṭṭakaṭuṭāṃkṛtaḥ |
taraddhārātaraṅgābhradanturāśeṣadiṅmukhaḥ || 12 ||

khaḍgadhārātaraṅgairabhrairdanturāṇyunnatadantānīva diṅmukhāni yatra || 12 ||

hetisaṃghaṭṭavikṣobhamuṣṭigrāhyajhaṇajjhaṇaḥ |
ciramāsphoṭakāsphoṭaluṭhaccaṭacaṭāravaḥ || 13 ||

khaḍgaprahāreṇa śatrorvikṣobhe tacchirograhaṇāya pravṛttasya hastasya 
tadalābhājjhaṇajjhaṇaśabda eva muṣṭigrāhya iva saṃpanno yatra | 
bāhvāsphoṭakānāṃ śūrāṇāmāsphoṭairluṭhanta iva caṭacaṭāravā yatra || 13 ||

p. 210)

pravahatkhaḍgasītkārajvalatkaṇasaṇadhvaniḥ |
saraccharabharādhvāntaśaratkhakharāravaḥ || 14 ||

tvarayā kośātpravahṛtāṃ nirgacchatāṃ khaḍgānāṃ 
lohasaṃgharṣasītkārasahito jvalatkaṇānāṃ saṇasaṇa iti dhvaniryatra | saratāṃ 
śarabharāṇāmadhvānte mārgāvadhau | lakṣyadeśa iti yāvat | śaratāṃ 
viśarārūṇāṃ kharakharāravo yatra || 14 ||

dhagaddhagitivicchinnakaṇṭhotthaprāṇalohitaḥ |
chinnabāhuśiraḥkhaḍgakhaṇḍanirvivarāmbaraḥ || 15 ||

dhagaddhagiti śabdena saha vicchinnakaṇṭhādutthāḥ prāṇā lohitāni ca yatra || 15 ||

kaṅkaṭotthasphuradvahnisaṭāspṛṣṭaśiroruhaḥ |
raṇatpatadasivrātamattapīnajhaṇajjhaṇaḥ || 16 ||

vahneḥ saṭābhirjaṭāsadṛśajvālābhiḥ spṛṣṭāḥ śiroruhāḥ keśā yatra | 
asivrātānāṃ mattā harṣaparavaśacittāḥ saṃpannāḥ pīnā raṇotsāhotphulladehāḥ 
śūrā yena tathāvidho jhaṇajjhaṇaravo yatra || 16 ||

kuntakuṇṭhitamātaṅgataraṅgottuṅgalohitaḥ |
dantidantaviniṣpeṣatāracītkārakarkaśaḥ || 17 ||

kuntairāyudhabhedaiḥ kuṇṭhitānāṃ mātaṅgānāṃ taraṅgottuṅgo 
lohitapravāho yatra || 17 ||

mahāmusalasaṃpātapiṣṭakaṣṭoddhurasvaraḥ |
taracchūraśiraḥpadmaprakarācchāditāmbaraḥ || 18 ||

vyomanyastabhujāhīndraḥ pūrṇadhūlimayāmbudaḥ |
chinnahetinarārabdhakeśākeśipratikriyaḥ || 19 ||

keśeṣu keśeṣu gṛhītvā pravṛttaṃ yuddhaṃ keśākeśi tadeva 
heticchedanāparādhapratīkāro yatra || 19 ||

nakhānakhinikṛttākṣikarṇanāsoṣṭhakandharaḥ |
chinnāyudhamahāmallahelollālanalabdhabhūḥ || 20 ||

chinnāyudhairmahāmallānāṃ helayā tiraskāreṇa ullālanena 
utkṛṣṭabāhuyuddhakrīḍayā labdhā bhūryayasthānaṃ yatra || 20 ||

patatsamadamātaṅgakampitorvīluṭhadrayaḥ |
raṇadratharayotpannakṣaradraktasaritpathaḥ || 21 ||

mātaṅgena kampitānāṃ ata eva dhāvitumaśaktyā urvyā luṭhatāṃ rayo yatra || 21 
||

rajoracitanīhāraḥ kacatpravahadāyudhaḥ |
ekīkṛtaghanakṣobhasainyasāgaragarjitaḥ || 22 ||

mattahāsavilāsena mṛtyunā paricarvitaḥ |
garvitādrīndranāgendrakharvitāmbhodagarjitaḥ || 23 ||

carvito bhakṣitaḥ | carcitaḥ iti pāṭhe hiṃsito bhartsito vā | nāgendrairgajaśreṣṭhaiḥ 
kharvitāni aunnatyena garjitena cālpīkṛtānyambhodāstadgarjitāni ca yatra || 23 ||

vṛkṣaśvabhrataṭīcchannacakraśaktyṛṣṭimudgaraḥ |
śarorṇātantunīrandhraghṛṣṭiyodhādrimekhalaḥ || 24 ||

vṛkṣaśvabhrādyāśrayeṇa praharatāṃ vadhāya kṣiptāstatra 
cchannāścakrādayo yatra | śaralakṣaṇorṇātantubhirnīrandhradhṛṣṭayo 
nirantarānusyūtā nānāvarṇā yodhalakṣaṇā adrimekhalāḥ parvatanitambā yatra || 
24 ||

meghaviśrāntavicchinnapatākāpaṭacāmaraḥ |
yantrapāṣāṇacakraughadūravidrutakhecaraḥ || 25 ||

meghānāṃ viśrāntairākramaṇairmegheṣu vā viśrāntairvidyudādibhirvicchinnāḥ 
kṣepaṇākhyayantranirmuktapāṣāṇaiścakraughaiśca dūraṃ vidrutāḥ khecarāḥ 
pakṣyādayo yatra || 25 ||

maraṇavyagrakṛttāṅgayodhākrandātighargharaḥ |
kuṭhārāghātasaṃghātavidalanmastakavrajaḥ || 26 ||

dūroḍḍīnakacatkhaḍgakhaṇḍatārakitāmbaraḥ |
śaktinirmuktaśaktyaughavibhinnebhāvṛtāvaniḥ || 27 ||

khaḍgakhaṇḍaistārakitaṃ saṃjātatārakamivāmbaraṃ yatra | śaktyā balena 
nirmuktaiḥ śaktyāyudhaughaiḥ || 27 ||

sainyavyākulavetālalalanonmuktamudgaraḥ [ddhūtamudgaraḥ iti 
pāṭhaḥ] |
gaganottambhitottuṅgaśūratomaratoraṇaḥ || 28 ||

gagane uttambhitānyuttuṅgāni śūratomarāṇyeva toraṇasragiva yatra || 28 ||

bhuśuṇḍībhagnakhaḍgaughakhaṇḍālīvyomakuntalaḥ |
kuntaveṇuvananyastatāpāmbarakacacchaviḥ || 29 ||

khaḍgakhaṇḍālireva vyomnaḥ kuntalāḥ keśā yatra | kuntasamūhalakṣaṇe 
veṇuvane nyastaḥ kṣiptastāpo dāvāgnirivāmbare kacantī chaviḥ kuntakāntiryatra || 
29 ||

khaḍgarṣṭivṛṣṭisaṃpuṣṭarājapūjitasainikaḥ |
śūlottambhitasacchūragrahaṇodyamitāpsarāḥ || 30 ||

saṃpuṣṭaiḥ saṃtoṣitaistatsvāmirājaiḥ || 30 ||

gadātuṣāravigalatsphuritāṅgadadiṅmukhaḥ |
prāsaprasabhasaṃpiṣṭakaṣṭaceṣṭatayotkaṭaḥ || 31 ||

gadālakṣaṇaistuṣārairhimairvigalanti padmānīva sphuritāṅgadadiśāṃ bhaṭānāṃ 
mukhāni yatra || 31 ||

cakrakrakacasaṃcāracchinnāśvanaravāraṇaḥ |
paraśuvrātasaṃpātapatatsamadavāraṇaḥ || 32 ||

lakuṭolloḍanoḍḍīnaproḍḍāmaracaṭadbhaṭaḥ |
yantrapāṣāṇasaṃpātapiṣṭaketurathadrumaḥ || 33 ||

taṭākaśca taḍāgaḥ syānmañcako mañjakastathā | maṇḍapo maṇṭapaśca 
syāllakuṭo laguṭo'pi ca || iti dvirūpokterlakuṭairbṛhadyaṣṭibhirulloḍanaṃ 
gavāmiva prakālanaṃ tenoḍḍīnā ivādarśanaṃ gatāḥ proḍḍāmarā 
utpatanaśīlāścaṭanto vṛkṣakuḍyacarmādinātmānamāvṛṇvānāśca bhaṭā 
yatra caṭe āvaraṇe || 33 ||

karavālavilūnāgracchatrapaṅkajapāṇḍuraḥ |
kṣepaṇakṣobhasaṃkṣīṇasainyakṣobho'pyalakṣaṇaḥ || 34 ||

paṅkajairuttaṃsapadmaiḥ pāṇḍuraḥ | na lakṣayatītyalakṣaṇaḥ sainyakṣobhaṃ na 
gaṇayatīti yāvat || 34 ||

kabandhabandhasaṃnetṛpātasaṃpiṣṭapārśvagaḥ |
sāṅkuśāṅktasaṃkhyasthavīravāritavāraṇaḥ || 35 ||

utplutya rathikān jīvagrāhaṃ jighṛkṣatāmantarā śiraśchede kabandhānāṃ 
chinnaśiraskadehānāṃ bandhairāśleṣabandhanaiḥ sannetṝṇāṃ 
jīvadrathanāyakānāṃ pātenotpathapravṛttarathādibhiḥ saṃpiṣṭāḥ pārśvagā 
yatra | sāṅkuśānāṃ hastipakānāmaṅkuśāghātenāṅkitairapi 
saṃkhyasthairyuddhe prahāribhiḥ śūrairvāritā nirastā vāraṇā yatra || 35 ||

p. 211)

paraśuvrātasaṃpātapatatsamadavāraṇaḥ |
pāśāpāśiviśeṣajñavīrātiparidevanaḥ || 36 ||

vīrāṇāmatiśayitaṃ parito devanaṃ prāṇadyūtaṃ yatra || 36 ||

kṣurikākukṣinirbhedagalatpadmapatajjanaḥ |
triśūlavalanonmattaśūrasaṃkaranartataḥ || 37 ||

padmaṃ hṛdayapadmam | śūrasaṃkarāḥ śūrabahulā yodhāsteṣāṃ nartato 
gātravikṣepāt || 37 ||

dhāvaddhānuṣkasaṃpūrṇakulakūjitakākaliḥ [kṛtakūjita iti 
pāṭhaḥ] |
bhindipālasaṭāṭopahuṃkārārabhaṭīnaṭaḥ || 38 ||

dhanuḥ praharaṇaṃ yeṣāṃ te dhānuṣkāḥ | kākalirmadhurāsphuṭadhvaniḥ | 
saṭāṭopaḥ kesarāḍambaraḥ ārabhaṭīsāhaṃkāranādaḥ tābhyāṃ 
nṛsiṃhaveṣanaṭā iva bhaṭā yatra || 38 ||

vajramuṣṭiviniṣpiṣṭapiṣṭasadbhaṭasaṃkaṭaḥ |
śyenavadvyomapadavīprotpatatpaṭupaṭṭiśaḥ || 39 ||

vajramuṣṭirmallānāṃ prasiddhā tadviniṣpiṣṭaiḥ piṣṭā ye'nye sadbhaṭāstaiḥ 
saṃkaṭaḥ | protpatatpaṭupaṭṭiśa ityasamarthasamāsaśchāndasaḥ || 39 ||

aṅkuśākṛṣṭaśūreśarathebhahayaketanaḥ |
halāhalihatālūnahelākulakulācalaḥ || 40 ||

śūrādidvandvagarbho bahuvrīhiḥ | ketanāni patākāḥ | halapraharaṇaṃ yuddhaṃ 
halāhali tatra hatālūnānāṃ helāvahelanaṃ tatrākulāḥ kulācalavadunnatāḥ 
śatrukule acalā niṣkampā vā śūrā yatra || 40 ||

sutālottālakuddālanikhātavanabhūtalaḥ |
dhanurdviguṇamātrāstalūnalokaśilāvaliḥ || 41 ||

sutālavadunnatapuruṣairuttālakuddālairudyatakhanitraiḥ 
karaṇairnikhātānyunmūlitāni samīkṛtāni ca | dhanuḥśabdeneṣuprakṣepadeśo 
lakṣyate | taddviguṇamātradeśe yuddhasaṃcārasaukaryāya astā lūnāśchinnā 
lokā janāḥ śilāvalayaśca yatra || 41 ||

krakacobhayapārśvebhacchinnamattamataṅgajaḥ |
saṃgrāmolūkhalakṣuṇṇalokataṇḍulamausalī || 42 ||

atrolūkhalādirūpakopapāditaṃ mausalaṃ śleṣādavaghātābhedena vivakṣitaṃ 
musalayuddhaṃ tadatrāstīti mausalī || 42 ||

astrābhāśṛṅkhalājālabaddhasenāvihaṅgamaḥ |
lolāsivīranistriṃśanītavādigṛhāṅgaṇaḥ || 43 ||

yuddhe lolāsayo ye vīrāstadīyanistriṃśaiḥ khaḍgaviśeṣaiḥ | vādiratra 
vakārādināmā vaivasvataḥ | arthātsa eva vyādhādipatiriti kalpyate | anyathā 
baddhasenāvihaṃgamānāṃ tadaṅgaṇe nītatvāyogāt || 43 ||

gaṇaśo nīyamānāgryaśvāpadārāvanirbharaḥ |
nakhāṅguṣṭhakhanatpuṅkhapreṅkāraṇaraṇāravaiḥ || 44 ||

nīyamānā agryāḥ yuddhanipatitabhaṭaśreṣṭhā yaistathāvidhānāṃ 
śvāpadānāṃ vyāghravṛkādīnām | nakhapradhānairaṅguṣṭhaiḥ khananta 
uddhriyamāṇāḥ | ārohati hastītivatkarmavyāpārāṃśe karmaṇaḥ 
svātantryavivakṣaṇācchatṛpratyayaḥ | ye puṅkhopalakṣitaśarāsteṣāṃ 
Preṅkhā vegaḥ || 44 ||

maricairvyañjanānīva rañjayansakalāravān |
sainyanikṣiptakumbhāgnidagdhayodheritāyudhaḥ [sainikakṣipta iti 
pāṭhaḥ] |
sainyanikṣiptakumbhāgnidagdhayodhojjhitāyudhaḥ [gnimṛtayodho 
jitāyudhaḥ mṛtayādheritāyudhaḥ iti pāṭhau] || 45 ||

rañjayan miśraṇena rocayan | kumbhāgniḥ prasiddhaḥ || 45 ||

sainyanikṣiptakumbhastataptāṅgārahatekṣaṇaḥ |
sainyanikṣiptakumbhasthaviṣavāridalajjanaḥ || 46 ||

viṣavāribhrdalanto viśīrṇāḥ || 46 ||

nārācavarṣavaravāridavīrapūra-
mattābhrasaṃbhramasanṛttakabandhavarhī |
kalpāntakāla iva vegavivartamāna-
mātaṅgaśailavalito raṇasaṃbhramo'bhūt || 47 ||

nārācavarṣalakṣaṇaṃ varavāri dadati tathāvidhāni vīrapūralakṣaṇamattābhrāṇi 
teṣāṃ saṃbhrameṇavilāsena pranṛttaḥ kabandhalakṣaṇā barhiṇo yatra | vegena 
vivartamānairbhramadbhirmātaṅgalakṣaṇaiḥ śailairvalito veṣṭitaḥ || 47 ||

ityārṣe śrīvāsiṣṭhamahārāmāyaṇe vālmīkīye utpattiprakaraṇe senayoḥ 
prathamapātavarṇanaṃ nāma trayastriṃśaḥ sargaḥ || 33 ||

iti śrīvāsiṣṭhamahārāmāyaṇatātparyaprakāśe utpattiprakaraṇe 
prathamapātavarṇanaṃ nāma trayastriṃśattamaḥ sargaḥ || 33 ||

catustriṃśaḥ sargaḥ 34 

śrīvasiṣṭha uvāca |

atha rājñāṃ yuyutsūnāṃ bhaṭānāṃ mantriṇāmapi |
nabhasaḥ prekṣakāṇāṃ ca tatremāḥ prodagurgiraḥ || 1 ||

varṇyate'tra viśeṣeṇa vicitrārthanibandhanaiḥ |
raṇaprekṣakavakreṇa yuddhasyaiva camatkṛtiḥ || 1 ||

nabhasaḥ sakāśātprekṣakāṇāṃ devagandharvādīnām | prodaguḥ 
prādurbabhūvuḥ || 1 ||

calatpadmaṃ sara iva vahadvihagameva ca |
nabhaḥ śūraśiraḥkīrṇaṃ bhāti tārakitākṛti || 2 ||

vahadvihagamiti nabhaḥsarasoḥ sādhāraṇaṃ viśeṣaṇam | 
tārakitasyākṛtirivākṛtiryasyeti viśeṣaṇabhedādbhedakalpanayopamānatā || 2 ||

paśya raktapṛṣatpūrasindūrāruṇamārutaiḥ |
sāṃdhyā iva vibhāntyete madhyāhne'mbudabhānavaḥ || 3 ||

raktapṛṣatāṃ rudhirasīkarāṇāṃ pūrairnikaraiḥ 
sindūreṇevāruṇairmārutairhetubhiḥ | sāṃdhyāḥ saṃdhyāsaṃbandhinaḥ | ambudā 
bhānavaḥ sūryakarāśca || 3 ||

p. 212)

kimidaṃ bhagavanvyoma palālabharitaṃ sthitam |
nedaṃ palālaṃ vīrāṇāmete śarabharāmbudāḥ || 4 ||

dūrāccharotkareṣu palālabhrāntyā kaścitsvamānyaṃ pṛcchati - kimidamiti | 
sa pratyāha - nedamiti || 4 ||

yāvanto bhuvi sicyante rudhirai raṇareṇavaḥ |
tāvantyabdasahasrāṇi bhaṭānāmāspadaṃ divi || 5 ||

mā bhaiṣṭa naite nistriṃśā nīlatpaladalatviṣaḥ |
amī vīrāvalokinyā lakṣmyā nayanavibhramāḥ || 6 ||

lakṣmyāḥ svargalakṣmyā jayalakṣmyā vā || 6 ||

vīrāliṅganalolānāṃ nitambe surayoṣitām |
mekhalāḥ śithilīkartuṃ pravṛttaḥ kusumāyudhaḥ || 7 ||

nabhaścaroktirvīreti || 7 ||

lasadbhujalatālolā raktapallavapāṇayaḥ |
mañjarīmattanayanā madhvāmodasugandhayaḥ || 8 ||

vīrasya vīrāntaraṃ pratyuktirlasadgujeti dvābhyām || 8 ||

gāyantyo madhurālāpairnandanodyānadevatāḥ |
tavāgamanamāśaṅkya pravṛttaḥ parinartitum || 9 ||

pratyanīkaṃ bhinattyantaḥ kuṭhāraiḥ kaṭhinairiyam |
senā grāmyeva vanitā dayitaṃ dṛṣṭiceṣṭitaiḥ || 10 ||

dṛṣṭiceṣṭitairdṛgvilāsaiḥ || 10 ||

hā piturmama bhallena śiro jvalitakuṇḍalam |
sūryasya nikaṭaṃ nītaṃ kālenevāṣṭamo grahaḥ || 11 ||

kālena sūryoparāgakāleneva | aṣṭamo graho rāhuḥ || 11 ||

āpādaśṛṅkhalāprotabhramatsthūlopaladvayam |
bhrāmayaṃścitradaṇḍākhyaṃ cakramūrdhvabhujo javāt || 12 ||

bhīrorbhīruṃ pratyuktirāpādeti dvābhyām | āpādalambinyāṃ 
yantraśṛṅkhalāyāṃ protaṃ cakraṃ cakropalayantram || 12 ||

yodho yama ivābhāti yāmyādāyāti diktaṭāt |
sarvataḥ saṃharansenāmehi yāmo yathāgatam || 13 ||

yāmyāddakṣiṇāt | saṃharanniti yodhayamayorviśeṣaṇam || 13 ||

sadyaśchinnaśiraḥśvabhramajjatkaṅkakulākulāḥ |
kabandhāḥ parinṛtyanti tālottālā raṇāṅgaṇe || 14 ||

śvabhreṣu kaṇṭhacchidreṣu majjadbhiḥ kaṅkakulairākulāḥ | 
tālairyuddhavāditratālairuttālā ucchalantaḥ || 14 ||

gīrvāṇagaṇagoṣṭhīṣu pravṛttāḥ saṃkathā mithaḥ |
kadā lokāntaraṃ dhīrāḥ kathaṃ yāsyanti ke kutaḥ || 15 ||

caturbhiḥ kiṃvṛttaiḥ kālaprakārapuruṣanimittāni pṛcchyante || 15 ||

nigiratyāgatāḥ senāḥ sravantīriva sāgaraḥ |
samatsyamakaravyūhā aho nu viṣamo bhaṭaḥ || 16 ||

sravantīrndadīḥ | samatsyamakaravyūhā iti sravantīsenayorviśeṣaṇam || 16 ||

kaṭeṣu kariṇāṃ kīrṇā dhārānārācarājayaḥ |
patitā iva saṃpūrṇāḥ śṛṅgasaṃgheṣu vṛṣṭayaḥ || 17 ||

giriśṛṅgasaṅgheṣu patitāḥ saṃpūrṇavṛṣṭaya iva rājanta iti śeṣaḥ || 17 ||

hā kuntena śiro nītaṃ mametyevaṃ vivakṣataḥ |
śirasā'jīvamityevaṃ khe khageneva vāśitam || 18 ||

śiraśchedasya duḥkhatābuddhyā tathā vivakṣataśchinnenoḍḍīnena śirasā 
svargārohaṇotsavadarśanādajīvamahaṃ natu mṛta iti harṣeṇa khe yadbhāṣitaṃ 
tatkhagena pakṣiṇā vāśitamiva janaiḥ śrutamiti śeṣaḥ | tiraścāṃ kūjitaṃ 
vāśitam || 18 ||

yantrapāṣāṇavarṣeṇa yaiṣāsmānpariṣiñcati |
senānuśṛṅkhalājālavalanā kriyatāṃ balāt || 19 ||

yā senā siñcati eṣā anuśṛṅkhalājālena valitā veṣṭitā kriyatāmiti sainikoktiḥ 
|| 19 ||

valīpalitanirmuktaṃ pūrvabhāryāpsarāḥ satī |
aṅgīkaroti bhartāraṃ parijñāya raṇe hatam || 20 ||

pūrvabhāryā prāgeva mṛtā apsarāḥ satī sthitā yuddhe mṛtaṃ svabhartāraṃ 
valīpalitanirmuktaṃ devabhūtaṃ parijñāyāṅgīkarotīti devopktiḥ || 20 ||

ādivaṃ racitākārāḥ kuntakānanakāntayaḥ |
vīrāṇāṃ svargamāroḍhumiva sopānapaṅktayaḥ || 21 ||

kuntāyudhānāṃ kānanaṃ samūhasteṣāṃ kāntaya ādivaṃ svargaparyantaṃ 
racitavatprasṛtāḥ sopānapaṅktaya ityutprekṣyante || 21 ||

kāntakāñcanakāntāṅge bhaṭasyorasi kāminī |
dṛṣṭā devapurandhrīyaṃ bharturanveṣaṇānvitā || 22 ||

yā bhaṭasya kāminī svataḥ kāñcanaiśca kāntānyaṅgāni karacaraṇādīni yasya 
tathāvidhe bhaṭasyorasi mṛtā dṛṣṭā seyaṃ devapurandhrī bhūtvā 
bharturanveṣaṇānvitā dṛśyata iti śeṣaḥ || 22 ||

hā hataṃ sainyamasmākaṃ bhaṭaruddhatamuṣṭibhiḥ |
mahāpralayakallolaiḥ suraśailasthalaṃ yathā || 23 ||

hā hatamiti kātarasyoktiḥ || 23 ||

yudhyadhvamagrato mūḍhā nayatārdhamṛtānnarān |
nijānpādaprahāreṇa maitāndārayatādhamāḥ || 24 ||

nijānsvīyān || 24 ||

dhammillavalanāvyagre ghanotkaṇṭhe'psarogaṇe |
bhaṭo divyaśarīreṇa pārśvaprāpto nirīkṣyatām || 25 ||

dhammillavalanā keśasaṃgrathanam || 25 ||

phullahemāravindāsu cchāyāśītajalānilaiḥ |
svarganadyāstaṭīṣvenaṃ dūrāyātaṃ vinodaya || 26 ||

svarganadyā gaṅgāyāḥ vinodaya viśrāmayetyapsaraḥsakhyuktiḥ || 26 ||

vividhāyudhasaṃghaṭṭakhaṇḍitogrāsthikoṭayaḥ |
khe kavantyaḥ kaṇṭkāraiḥ prasṛtāstārakā iva || 27 ||

koṭiśabdo'saṃkhyeyaparaḥ | kaṇatkāraiḥ kavantyo raṇantyaḥ || 27 ||

vyomni jīvanadīvāhe vahatsāyakavāriṇi |
cakrāvartini gacchanti girayo'pyaṇupaṅkatām || 28 ||

cakrairāvartinyāvartavati | aṇavo reṇavastallakṣaṇāṃ paṅkatām | 
kalpitapūrānurūpaḥ kalpita eva paṅkaḥ || 28 ||

bhramadbhirgrahamārgeṣu śirobhirvīrabhūbhṛtām |
āyudhāṃśulatānālalagnāsidalakaṇṭakaiḥ || 29 ||

grahamārgeṣu bhramadbhirvīrabhūbhṛtāṃ śirobhirnabhaḥ padmasaraḥ 
kṛtamityuttareṇānvayaḥ | tadupapattaye viśinaṣṭi - āyudhāṃśvityādinā | 
āyudhānāmaṃśavaḥ kiraṇā eva padmalatānālāni teṣu lagnā asayaḥ dalāni 
vidalanasādhanaśūlakuntādīni ca kaṇṭakā yeṣām || 29 ||

p. 213)

ketupaṭṭamṛṇālāṅgadalairlabdhaśilīmukhaiḥ |
avahadvātacalatpadmaṃ nabhaḥ padmasaraḥ kṛtam || 30 ||

ketupaṭṭāḥ patākāpaṭāsta eva mṛṇālasyāvayavabhūtaparṇāni yeṣām | 
labdhāḥ śilīmukhāḥ śleṣādbāṇalakṣaṇabhramarā yaiḥ || 30 ||

mṛtamātaṅgasaṃghāte girāviva pipīlikāḥ |
bhīravaḥ parilīyante [parihīyante iti pāṭhaḥ] striyaḥ puṃvakṣasīva ca 
|| 31 ||

cakāra upamānadvayasamuccayārthaḥ || 31 ||

apūrvottamasaundaryakāntasaṃgamaśaṃsinaḥ |
vānti vidyādharastrīṇāmalakollāsino'nilāḥ || 32 ||

gṛhādāgacchantīnāmalakollāsitayānukūlatvena 
śakunarūpatvānmanorathasiddhiśaṃsina iti bhāvaḥ || 32 ||

chatreṣūḍḍiyamāneṣu sthiteṣu vyomni candratā |
induneva yaśomūrtyā kṛtā śubhrātapatratā || 33 ||

ivakāraḥ pūrvatrāpi saṃbadhyate | tena cchatreṣu vyomni sthiteṣu taiścandratā 
kṛteva | yaśomūrtyā indunā bhuvi śubhrātapatratā kṛtevetyuprekṣādvayaṃ 
labhyate || 33 ||

bhaṭo maraṇamūrcchānte nimeṣeṇāmaraṃ vapuḥ |
svakarmaśilpiracitaṃ prāptaḥ svapnapuraṃ yathā || 34 ||

śūlaśaktyṛṣṭicakrāṇāṃ vṛṣṭayo muktatuṣṭayaḥ |
vyomābdhau matsyamakarasaṃkulāvayavāḥ sthitāḥ || 35 ||

muktatuṣṭayaḥ asaṃtoṣaśīlā iva vyagrā matsyamakararūpāḥ [śephā iti 
pāṭhaḥ] saṃkulāvayavā iva sthitāḥ | 
abdhisthamatsyādīnāmabdhyavayavatvaṃ kālpanikam || 35 ||

śarotkṛttasitacchatrakalahaṃsairnabhaḥsthalam |
bhāti saṃcitapūrṇendubimbalakṣairivāvṛtam || 36 ||

kriyate gaganoḍḍīnaiścāmaraiścārughargharaiḥ |
vātāvadhūtasaṃrodhataraṅganikaradyutiḥ || 37 ||

vātenāvadhūtaḥ saṃrodhaḥ sthairyaṃ yeṣāṃ taraṅgāṇām || 37 ||

dṛśyante hetidalitāśchatracāmaraketavaḥ |
ākāśakṣetravikṣiptā yaśaḥśālilatā iva || 38 ||

vahadbhirvyomni sakṣema paśya nītā kṣayaṃ śaraiḥ |
śaktivṛṣṭirupāyāntī sasyaśrīḥ śalabhairiva || 39 ||

sakṣemeti śrotṛsaṃbodhanam | upāyāntī samupasarpantī āsannaphalā ca || 39 ||

eṣā prasṛtadordaṇḍabhaṭakhaḍgacchaṭātkṛtiḥ |
kaṭhinātkaṃkaṭājjātā mṛtyorevograhuṃkṛtiḥ || 40 ||

chaṭātkṛtiriti khaḍgapātadhvanyanukaraṇam | saiva 
mṛtyorhuṃkṛtirityutprekṣā || 40 ||

hetikalpānilakṣuṇṇā dantanirjharavārayaḥ |
janatākṣayakāle'sminbhagnā nāgā nagā iva || 41 ||

hetayaḥ khaḍgādyāyudhānyeva kalpānilāstaiḥ kṣuṇṇāḥ | dantā eva 
nirjharavārīṇi śubhratvabahirniḥsṛtatvasāmyādyeṣāṃ te | nāgā gajā nagā 
giraya iva || 41 ||

sacakranāthasūtāśvaṃ vyūḍhaṃ raktamahāhrade |
hāhābhibhūtagatikaṃ [mahābhibhūta iti pāṭhaḥ] ceṣṭate 
rathapattanam || 42 ||

vyūḍhaṃ saṃnaddham | raktamahāhrade abhibhūtā 
cakraviṣṭambhāttirobhūtāgatiryasya tathābhūtaṃ sacceṣṭate spandate | hāheti khede 
|| 42 ||

karakaṃkaṭakuṭyaṅkakhaḍgasaṃghaṭṭaṭāṃkṛtaiḥ |
kālarātryā pranṛtyantyā raṇavīṇeva vādyate || 43 ||

vīrahastyādikarāḥ kaṃkaṭāni ca kuṭyaṅkāstantrīpadāni teṣu 
khaḍgasaṃghaṭṭakṛtaiṣṭākṛtairvādanaśabdaiḥ || 43 ||

narebhakharavājibhyo ye cyutā raktanirjharāḥ |
paśya tadbindusiktena vāyunāruṇitā diśaḥ || 44 ||

śastrāṃśujalade vyomni kālīcikuramecake |
śarakorakabhārasraṅmeghe vidyudivoditā || 45 ||

cikurāḥ keśā iva mecake śyāme | śarā eva korakāḥ kalikāsteṣāṃ bhāraḥ 
pracayastallakṣaṇā srak | jalade iti jātiśabdaḥ | meghe miha secane tatpradhāne iti 
tadviśeṣaṇam || 45 ||

anantaraktasaṃsaktasannāvanitalāyudhaiḥ |
bhuvanaṃ bhātyabhijvālamagniloka ivākulam || 46 ||

anantaiḥ raktasaṃsaktaiḥ sannairviśīrṇairavanitalairāyudhaiśca ākulaṃ bhuvanaṃ 
agnerloka iva bhātīti śeṣaḥ | agniśoka iva iti pāṭhe agniprayukte 
nagarādidāhaśoke ākulamiveti vyākhyeyam || 46 ||

bhuśuṇḍīśaktiśūlāsimusalaprāsavṛṣṭayaḥ |
anyonyacchedabhedābhyāṃ karaprakarato'patan || 47 ||

akṣobhaikapraharaṇādyātudhānyo'nyaceṣṭitam |
saṃrambhāvekṣaṇaprajñaṃ raṇaṃ svapnamiva sthitam || 48 ||

akṣobheṣu saṃcalitumasamartheṣvanakeṣvekena śūratamena svalāghavātiśayena 
praharaṇāt | yātudhānānāṃ rakṣasāṃ māyā yātudhānī tayā unyaṃ unneyaṃ 
upameyaṃ śūraceṣṭitaṃ yatra | nayateṣṭilopaśchāndasaḥ | saṃrambheṇa 
krodhenāvekṣyate yayā sā saṃrambhāvekṣaṇi tathāvidhā prajñā 
yoddhṛbuddhiryatra | svapnapakṣe akṣobheṣu 
vināśānukūlacchedabhedādisaṃcalanaśūnyeṣu svāpnapadārtheṣvekena 
jāgaramātreṇa praharaṇādbādhādyātudhānamāyopameyamithyāceṣṭitam | 
saṃrambheṇa āveśenāvekṣaṇī prajñā svayaṃjyotirātmaprajñā yatra | 
svapnamiva sthitaṃ raṇaṃ puraḥsthitaṃ svapnamiva paśyāmīti śeṣaḥ || 48 ||

ananyaśabdāviratahatāhatiraṇajjhaṇaiḥ |
gāyatīva kṣatakṣobhamudito raṇabhairavaḥ || 49 ||

avirataṃ nirantaraṃ yā hatāhatiranyonyaprahārastadudbhavai 
raṇajjhaṇairdhvaniviśeṣaiḥ || 49 ||

anyonyaraṇahetyugracūrṇapūrṇo raṇārṇavaḥ |
vālukāmaya evābhūcchinnacchatrataraṅgakaḥ || 50 ||

vālukāmayaḥ saikatapracuraḥ || 50 ||

sarabhasarasavadvisāritūrya-
pratiravapūritalokapālalokaḥ |
raṇagirirayamugrapakṣadakṣa- [ravamugra iti pāṭhaḥ]
pratisṛtivṛtta ivāmbare yugānte || 51 ||

sarabhasaṃ rasavadbhirmadhurairvisāribhiḥ prasṛmaraistūryāṇāṃ vādyānāṃ 
pratiravaiḥ pratidhvanibhiḥ pūritā lokapālānāṃ dikpatīnāṃ lokā yena | 
tūryaravairuḍḍayanodyogena garjanniveti yāvat | ayaṃ dṛśyamāno raṇalakṣaṇo 
raṇasaṃnihito vā giriḥ parvato yugānte ambare nabhasi ugrayoryuddhakarkaśayoḥ 
sainyadvayalakṣaṇayoḥ pakṣayordakṣayā samarthayā pratisṛtyā 
parasparapratikūlacalanena vṛtta uḍḍayane pravṛtta ivāvabhatītyarthaḥ || 51 ||

p. 214)

hā hā dhikpravikaṭakaṅkaṭānanodya-
tproḍḍīnaprakaṭataḍicchaṭāprataptāḥ |
kreṅkārasphuritaguṇeritā raṇanto
nārācāḥ śikhariśilāgaṇaṃ vahanti || 52 ||

samarthānapi kaṭhanakaṅkaṭeṣu moghānsvaśarānanuśocanto vīrā āhurhāheti | 
pravikaṭānatikaṭhinānkaṅkaṭān anodyābhittvaiva tadabhighātaproḍḍīnābhiḥ 
prakaṭataḍicchaṭāsadṛśībhirjvālābhiḥ prataptānārācāḥ śarāḥ śikhariṇaḥ 
sannihitaparvatasya śilāgaṇaṃ chittvā vahanti | hāheti khede | abhimatakārye 
preritasya tadakṛtvā anabhimatamahākāryakāriṇo'pi dhikkāryataiveti bhāvaḥ | 
araṇītaḥ iti pāṭhe sphuritaguṇaṃ yaddhanustallakṣaṇāyā īritāyāḥ 
karṣaṇonmathitāyā araṇītaḥ araṇyāḥ sakāśāt nārācāḥ śarāgnaya iti 
vyākhyeyam || 52 ||

chinnecchācchamiti na yāvadaṅgabhaṅgaṃ
kurvanto jvaladanalojjvalāḥ pṛṣatkāḥ |
tāvadrāgdrutamita ehi mitra yāmo
yāmo'yaṃ pravahati vāsaraścaturthaḥ || 53 ||

atha yuddhaśrāntasya tādṛśaṃ kaṃcitpratyuktiḥ | he chinneccha 
śramavicchinnā yuddhecchā yasya tathāvidha he mitra acchaṃ svacchaṃ nirdoṣaṃ 
iti vakṣyāmāṇaṃ hitaṃ śṛṇviti śeṣaḥ | jvaladanalojjvalāḥ pṛṣatkā bāṇā 
asmākamaṅgānāṃ hastapādādīnāṃ bhaṅgaṃ vicchedaṃ kurvanto yāvanna 
bhavanti tāvadeva drāk śīghrameva drutaṃ palāyitaṃ yathā syāttathā iti yāmaḥ 
apagacchāmaḥ | yato'yaṃ caturtho yāmaḥ praharaḥ yāmo yamasaṃbandhī vāsaraḥ | 
niyatāśanadinamiva janakṣayāya pravahati | parivartata ityarthaḥ | 
chinnecchāchṛṃ iti pāṭhe tu chinnavarmādau chāchṛṃ iti śabdena 
nāṅgabhaṅgaṃ kurvanta iti yojyam || 53 ||

ityārṣe śrīvāsiṣṭhamahārāmāyaṇe vālmīkīye utpattiprakaraṇe līlopākhyāne 
raṇaprekṣakajanoktivarṇanaṃ nāma catustriṃśaḥ sargaḥ || 34 ||

iti śrīvāsiṣṭhamahārāmāyaṇatātparyaprakāśe utpattiprakaraṇe 
raṇaprekṣakajanoktivarṇanaṃ nāma catustriṃśaḥ sargaḥ || 34 ||


pañcatriṃśaḥ sargaḥ 35 

śrīvasiṣṭha uvāca |

atha proḍḍayanodyuktaturaṅgamataraṅgakaḥ |
uttāṇḍava ivonmatto babhūva sa raṇārṇavaḥ || 1 ||

samudravanakalpāntanānārūpakavistaraiḥ |
saṃgrāmaścaturaṅgāṇāṃ vistareṇātra varṇyate || 1 ||

tatrādau trayodaśaślokairarṇavātmanā nirūpayiṣyannāha - athetyādinā || 1 ||

chatraḍiṇḍīraviśrāntasiteṣuśapharotkaraḥ |
aśvasainyollasallolakallolākulakoṭaraḥ || 2 ||

ḍiṇḍīreṣu phenakūṭeṣu viśrāntāḥ sitā iṣavaḥ śapharāḥ 
kṣudramatsyajātibhedāḥ aśvasādisainyānyevocchalanaśīlatvātkallolāḥ || 2 ||

nānāyudhanadīnītasainyāvartavivṛttimān |
mattahastighaṭāpīṭhacalācalakulācalaḥ || 3 ||

vivṛttirbhramaṇaṃ tadvān | ghaṭā samūhastallakṣaṇā 
āpīṭhamāmūlāccalācalāścañcalāḥ kulācalā mandarādayo yatra | balābala iti 
pāṭhe balābalaparīkṣārtha yudhyantaḥ kulācalā iveti kleśena yojyam || 3 ||

kacaccakraśatāvartavṛttibhrāntaśirastṛṇaḥ |
dhūlījaladharāpītabhramatkhaḍgaprabhājalaḥ || 4 ||

āvartānāṃ vṛttiḥ paribhramastena bhrāntāni tacchinnaśirastṛṇāni yatra | 
khaḍgaprabhāṇāṃ dhūlibhirācchādanaṃ pānatvena kalpyate || 4 ||

makaravyūhavistārabhagnābhagnabhaṭaughanau |
mahāguḍuguḍāvartapratiśruddhanakandaraḥ || 5 ||

senāpakṣe makarākārasya vyūhasya senāsaṃniveśasya | pratiśrutaḥ 
pratidhvanantyo ghanānāṃ meghānāṃ kandarāśchidrāṇi ghanāḥ kandarāḥ 
parvataguhā vā yatra || 5 ||

mīnavyūhaviniṣkrāntaśarabījaughasarṣapaḥ |
hetivīcīvarālūnapatākāvīcimaṇḍalaḥ || 6 ||

mīnāḥ pramīṇā mṛtajanāstadvyūhebhyo vibhidya niṣkrāntāḥ śarā eva kṣetre 
phalitāḥ bījaughaśimbīśiraskāḥ sarṣapā iva yatra | arṇavapakṣe mīnānāṃ 
matsyānāṃ vyūhebhyo niṣkrāntāḥ prasūtāḥ kāśabījaughā iva śubhrā 
aṇḍasarṣapā yatra | vīcīvaraiḥ prabalavīcibhiḥ || 6 ||

śastravārikṛtāmbhodasadṛśāvartakuṇḍalaḥ |
saṃrambhaghanasaṃcārasenātimitimiṅgilaḥ || 7 ||

ambhodasadṛśā meghavadasthirā āvartā eva kuṇḍalānīva yasya | saṃrambhaḥ 
krodhastena ghanasaṃcārā senaiva timayastimiṅgilāśca mahāmatsyajātibhedā 
yatra || 7 ||

kṛṣṇāyasaparidhānavalatsenāmbubhīṣaṇaḥ |
kabandhāvartalekhāntarbaddhasainyādibhūṣaṇaḥ || 8 ||

kṛṣṇāyasamayaḥ sārastanmayāni parīdhānāni kavacāni yasya tathāvidhena 
valatā parivartamānena sainyāmbunā | kabandhaṃ jalamamūrdhakāyaśca 
tadāvartarekhāyā antarmadhye baddhāni niviṣṭāni sainyādīnāṃ bhūṣaṇāni yatra | 
samudrapakṣe sainyānyadanti bhakṣayantīti sainyādīni rakṣāṃsi tānyeva 
bhūṣaṇānīva yasya || 8 ||

p. 215)

śarasīkaranīhārasāndhakārakakubgaṇaḥ |
nirghoṣāśoṣitāśeṣaśabdaikaghanabhuṃghumaḥ || 9 ||

nirghoṣeṇa āśoṣitā ivāsaṃvedyāḥ kṛtā aśeṣaśabdā yena | ata 
evaikaghanaghuṃghumaḥ || 9 ||

patanotpatanavyagraśiraḥśakalasīkaraḥ |
āvartacakravyūheṣu prabhramadbhaṭakāṣṭhakaḥ || 10 ||

kaṣṭaṭāṅkārakodaṇḍakuṇḍalonmathanodbhaṭaḥ |
aśaṅkameva pātālādivodyatsainikormimān || 11 ||

kodaṇḍānyeva kuṇḍalāni sarpaśarīrāṇi teṣāmunmathane cchedane || 11 ||

gamāgamaparānantapatākācchatraphenilaḥ |
vahadraktanadīraṃhaḥprohyamānarathadrumaḥ || 12 ||

gajapratimasaṃpannamahārudhirabudbudaḥ |
sainyapravāhavicaladdhayahastijalecaraḥ || 13 ||

hayahastina eva jalecarā yādāṃsi yatra || 13 ||

sasaṃgrāmo'mbaragrāma ivāścaryakaro nṛṇām |
abhūtpralayabhūkampakampitācalacañcalaḥ || 14 ||

ambaragrāmo gandharvanagaram | sāṃprataṃ tameva samaraṃ kalpāntatvena 
varṇayati - abhūdityādinā || 14 ||

tarattaraṅgavihagaḥ patatkarighaṭātaṭaḥ |
trastabhīrumṛgānīkasphūrjadghurughurāravaḥ || 15 ||

tarattaraṅgā iva vihagā yatra || 15 ||

saraccharālīśalabhaśatabhaṅgurasainikaḥ |
taratturaṅgaśarabhaḥ śarabhāravanāvaniḥ || 16 ||

turaṅgā eva śarabhā yatra | śarāṇāṃ bhārāḥ śarān bibhrati ye te vā 
vanāvanirvanabhūmiryatra || 16 ||

caladdvirephanirhrādo [jaladvirepha iti pāṭhaḥ] rasattūryaguhāguruḥ 
|
cirātsa sainyajalado luṭhadbhaṭamṛgādhipaḥ || 17 ||

cirādityasyottaratrābhūdityanenānvayaḥ 
[viṃśatitamaślokagatenetyarthaḥ] | sasainyā gajādayo jaladā iva yatra || 17 
||

prasaraddhūlijalado vigalatsainyasānumān |
patadrathavarāḍhyāṅgaḥ pratapatkhaḍgamaṇḍalaḥ || 18 ||

patanti rathavarāḍhyānāṃ mahārathānāmaṅgāni yatra | khaḍgā mṛgaviśeṣā 
nistriṃśāśca || 18 ||

protpatatpadapuṣpaughaḥ patākācchatravāridaḥ |
vahadraktanadīpūrapatatsārāvavāraṇaḥ || 19 ||

padānyaṅghryaṅkā eva puṣpaughāḥ || 19 ||

so'bhūtsamarakalpānto jagatkavalanākulaḥ |
paryastasadhvajacchatrapatākārathapattanaḥ || 20 ||

patadvimalahetyaughabhūribhāsvarabhāskaraḥ |
kaṭhinaprāṇasaṃtāpatāpitākhilamānasaḥ || 21 ||

kaṭhinena prāṇasaṃtāpena || 21 ||

kodaṇḍapuṣkarāvartaśaradhārānirantaraḥ |
vahatkhaḍgaśilālekhāvidyudvalayitāmbaraḥ || 22 ||

kodaṇḍā dhanūṃṣi tallakṣaṇānāṃ puṣkarāvartākhyapralayāmbudānāṃ 
khaḍgānāṃ śilālekhāḥ śilāsaṃskṛtadhārā eva vidyutaḥ || 22 ||

ucchinnaraktajaladhipatitebhakulācalaḥ |
nabhovikīrṇanipatadyuttārakaṇatārakaḥ || 23 ||

nabhasi vikīrṇāḥ prasṛtāḥ nipatadbhiśca yuvanti miśrībhavanti ata eva tārāḥ 
sthūlā ye rudhirakaṇāsta eva tārakā iva yatra || 23 ||

cakrakulyāmbudāvartapūrṇavyomaśirāmbudaḥ |
astrakalpāgninirdagdhasainyalokāntarakramaḥ || 24 ||

cakrakulyābhiścakraparamparāsaridbhirambudapradeśe bhramaṇe 
tadāvartaprāyābhiḥ pūrṇā vyomaśirā nabhonāḍyo'mbudāśca yatra | 
lokāntarakramaḥ paralokākramaṇam || 24 ||

hetivarṣāśanicchannabhūtalāmalabhūdharaḥ |
gajarājagirivrātapātapiṣṭajanavrajaḥ || 25 ||

śaradhārāghanānīkameghacchannamahīnabhāḥ |
mahānīkārṇavakṣobhasaṃghaṭṭaghaṭitādravaḥ || 26 ||

śaradhārābhirghanairnibiḍairanīkameghaiḥ || 26 ||

vyāpta ugrāniloddhūtairjalavyālairivācalaḥ |
anyonyadalanavyagraiḥ śastrotpāta ivotthitaiḥ || 27 ||

jalavyālairlaḍuṇḍubhaiḥ | acalaḥ arthātsamudrāntargata iti labhyate | anyonyadalane 
vyagraiḥ śastrairiti śeṣaḥ | śastravarṣiṇi saṃvartotpāte utthitairivetyutprekṣā || 27 
||

śūlāsicakraśaraśaktigadābhuśuṇḍī-
prāsādayo vidalanena mitho dhvanantaḥ |
dīptā adhurdaśadiśaḥ śataśo bhramantaḥ
kalpāntavātaparivṛttapadārthalīlām || 28 ||

dīptāḥ śūlādayo mitho vidalanena dhvananto diśo bhramantaḥ santaḥ 
kalpāntavātena parivṛttānāṃ bhrāmyamāṇānāṃ śilāvṛkṣaśastrādīnāṃ 
padārthānāṃ līlāṃ vilāsaṃ adhuḥ | adhārayannityarthaḥ || 28 ||

ityārṣe śrīvāsiṣṭhamahārāmāyaṇe vālmīkīye utpattiprakaraṇe 
raṇavarṇanaṃ nāma pañcatriṃśaḥ sargaḥ || 35 ||

iti śrīvāsiṣṭhamahārāmāyaṇatātparyaprakāśe utpattiprakaraṇe raṇavarṇanaṃ 
nāma pañcatriṃśaḥ sargaḥ || 35 ||


p. 216)

ṣaṭtriṃśaḥ sargaḥ 36 

śrīvasiṣṭha uvāca |

atha śṛṅgopamāneṣu sthiteṣu śararāśiṣu |
sarvabhīruṣu bhagneṣu vidruteṣu diśo daśa || 1 ||

samāyudhadvandvayuddhaṃ sahāyāścātra varṇitāḥ |
prācyādibhirjanapadaiḥ samaṃ janapadeśvarāḥ || 1 ||

mātaṅgaśavaśaileṣu sthiteṣu śararāśiṣu śṛṅgopamāneṣu satsviti pareṇa 
sahānvayaḥ || 1 ||

mātaṅgaśavaśaileṣu viśrāntāmbudapaṅktiṣu |
yakṣarakṣaḥpiśāceṣu krīḍatsu rudhirārṇave || 2 ||

mahatāṃ dharmaniṣṭhānāṃ śīlaujaḥsattvaśālinām |
śuddhānāṃ kulapadmānāṃ vīrāṇāmanivartinām || 3 ||

śīlaṃ sucāritryam | sattvaṃ balam | kulapadmānāṃ svakulaṃ 
padmavatsvayaśaḥsaurabhaiḥ surabhīkurvāṇānāmityarthaḥ || 3 ||

dvandvayuddhāni jātāni meghānāmiva garjatām |
mithonigaraṇotkāni milantyāpagapūravat || 4 ||

mitho'nyonyayuddhato nigaraṇaṃ grasanaṃ tatrotkānyutkaṇṭhitānīveti 
dvandvayuddhaviśeṣaṇam | milanti vīrā iti śeṣaḥ || 4 ||

pañjaraḥ pañjareṇeva gajaughena gajoccayaḥ |
savanaḥ savanenādriradriṇevāmiladbalāt || 5 ||

vanena saha vartamānaḥ savano'dristadṛśenādriṇeva || 5 ||

aśvaugho miladaśvānāṃ vṛndenārāviraṃhasā |
taraṅgaughena ghoṣeṇa taraṅgaugha ivārṇave || 6 ||

narānīkaṃ narānīkaḥ samāyudhamayodhayat |
veṇvoghamiva veṇvogho marullolo marudvalam || 7 ||

marutā valati calatīti marudvalastam || 7 ||

rathaughaśca rathaughena niṣpipeṣākhilaṃ vapuḥ |
nagaraṃ nagareṇeva daivenoḍḍīnamāsuram || 8 ||

vapuḥ parasparasaṃsthānam || 8 ||

saraccharabharāsāraracitāpūrvavāridam |
yuyudhe sthagitākāśā dhanurdharapatākinī || 9 ||

racitaḥ saṃpāditaḥ apūrvo'bhinavo vārido yasminkarmaṇi yathā yuyudhe | 
sthagitākāśā ācchāditākāśā || 9 ||

viṣamāyudhayuddheṣu yoddhāraḥ pelavāśayāḥ |
yadā yuktyā palāyante raṇakalpānale tadā || 10 ||

pelavāśayā bhīrucittāḥ || 10 ||

militāścakriṇaścakrairdhanurdhārairdhanurdharāḥ |
khaḍgibhiḥ khaḍgayoddhāro bhuśuṇḍībhirbhuśuṇḍayaḥ || 11 ||

atra prakaraṇe tṛtīyāntāyudhanāmabhiḥ sarvatra taddhāriṇo lakṣyante | 
bhuśuṇḍīśabdena bhuśuṇḍīdharā lakṣaṇayocyante || 11 ||

musalairmusalodārāḥ kuntinaḥ kuntidhāribhiḥ |
ṛṣṭyāyudhā ṛṣṭidharaiḥ prāsibhiḥ prāsapāṇayaḥ || 12 ||

samudgarā mudgaribhiḥ sagadairvilasadgadāḥ |
śāktikaiḥ śaktiyoddhāraḥ śūlaiḥ śūlaviśāradāḥ || 13 ||

prāsāsanavidaḥ prāsaiḥ paraśūktāḥ paraśvadhaiḥ |
lakuṭodyairlakuṭinaścopalairupalāyudhāḥ || 14 ||

prāsānāmasanaṃ kṣepaṇaṃ tadvidaḥ | paraśubhiruktāḥ | vikhyātā iti yāvat | 
lakuṭā veṇudaṇḍā udyā udyatā yeṣāṃ te lakuṭodyāstaiḥ || 14 ||

pāśibhiḥ pāśadhāriṇyaḥ śaṅkubhiḥ śaṅkudhāriṇaḥ |
kṣurikābhistu kṣurikā bhindipālaiśca tadgatāḥ || 15 ||

pāśadhāriṇyaḥ senāḥ | śaṅkukṣurike kṣudrāyudhaviśeṣau | 
tadgatāstatsaṃgatāḥ || 15 ||

vajramuṣṭidharā vajrairaṅkuśairaṅkuśoddhatāḥ |
halairhalanikāṣajñāstriśūlaiśca triśūlinaḥ || 16 ||

vajrairmuṣṭigataiḥ vajramuṣṭibhiriti yāvat | vajramuṣṭiśabdena mallānāṃ 
salohakīlā muṣṭibandhā ucyante | nikāṣo nigharṣaḥ || 16 ||

śṛṅkhalājālini jālaiḥ śṛṅkhalairalikomalaiḥ |
kṣubhitākalpavikṣubdhasāgarormighaṭā iva || 17 ||

śṛṅkhalājālamiti kaṅkaṭajātibhedastadvantaḥ sādinaḥ śṛṅkhalājālinaḥ | 
komalaśabdaḥ snigdhaśyāmaparaḥ | militā iti sarvatrānuṣaṅgaḥ | dṛṣṭānto'pi 
prāktanasarvasādhāraṇaḥ || 17 ||

kṣubdhacakradalāvartaḥ śarasīkaramārutaḥ |
prabhramaddhetimakaro vyomaikārṇava ābabhau || 18 ||

kṣubdhāni bhramanti dalānīva cakrāṇi cakradalāni tānyāvartā yasmin || 18 ||

utphullāyudhakallolaśirākulajalecaraḥ |
rodorandhrasamudro'sau babhūvāmaradustaraḥ || 19 ||

utphullā āyudhalakṣaṇāḥ kallolaśirāstaraṅganāḍyaḥ | rodasyordyāvāpṛthivyo 
randhramantarālaṃ sa eva samudraḥ | amarairjīvadbhirdustaraḥ || 19 ||

divyāṣṭakajanānīkaṃ pakṣadvayatayā tayā |
ardhānārdhena kupitaṃ bhūpālābhyāṃ tathā sthitam || 20 ||

vidyā buddhirbalaṃ śauryamastrāṇyaśvā ratho dhanuriti prasiddhaṃ 
divyamapratihatamaṣṭakaṃ yasya tathāvidhaṃ yodhanānīkaṃ tayā prāguktayā 
dvandvaśo militayā pakṣadvayatayā sainyadvaye'pyardhenārthena kupitaṃ sthitam | 
tatkutaḥ | yato bhūpālābhyāṃ sindhurājavidūrathābhyāṃ tathā tadanukūlatayā 
sthitamityarthaḥ | athavā yakṣā rakṣāṃsi piśācā asurā ityekato devā gandharvāḥ 
kinnarā vidyādharā ityekata iti divyāṣṭakajanānīkaṃ tayā 
bhāvijayaparājayānusāriṇyā pakṣadvayatayā sainyasyārdhenārdhena kupitaṃ 
sthitaṃ yato bhūpālābhyāmapi tathā tadanurūpādṛṣṭaśālitayā sthitamityarthaḥ 
|| 20 ||

madhyadeśādisaṃkhyāne prāgdibhyo'bhyāgatānimān |
līlānāthasya padmasya pakṣe janapadāñchṛṇu || 21 ||

idānīṃ padmasindhurājayoḥ sahāyabhūtān janān 
prācyādidigbhedatattaddeśabhedaiḥ krameṇa varṇayituṃ vasiṣṭhaḥ pratijānīte ##-

p. 217)

pūrvasyāṃ kosalāḥ kāśimāgadhā mithilotkalāḥ |
mekhalāḥ karkarā mudrāstathā saṃgrāmaśauṇḍakāḥ || 22 ||

deśanāmāni spaṣṭāni | mārkaṇḍeyādipurāṇoktadeśanāmnāmatratyānāṃ ca 
kvacidyadyapi vailakṣaṇyaṃ vyatyāsaśca dṛśyate tathāpi 
brahmāṇḍāntaratvānna doṣaḥ | prācyāṃ deśāḥ 24 parvatāḥ 7 || 22 ||

mukhyā himā rudramukhyāstāmraliptāstathaiva ca |
prāgjyotiṣā vājimukhā ambaṣṭhāḥ puruṣādakāḥ || 23 ||

varṇakoṣṭhāḥ saviśvotrā āmamīnāśanāstathā |
vyāghravakrāḥ kirātāśca sauvīrā ekapādakāḥ || 24 ||

mālyavānnāma śailo'tra śibirāñjana eva ca |
vṛṣaladhvajapadmādyāstathodayakaro giriḥ || 25 ||

atha prāgdakṣiṇāyāṃ tu ime vindhyādivāsinaḥ |
cedayo vatsadāśārṇā aṅgavaṅgopavaṅgakāḥ || 26 ||

prācī ca dakṣiṇā cānayorantarālaṃ dikprāgdakṣiṇā | diṅnāmānyantarāle iti 
bahuvrīhiḥ | atrāpi deśāḥ 27 || 26 ||

kaliṅgapuṇḍrajaṭharā vidarbhā mekhalāstathā |
śabarānanavarṇāśca karṇātripurapūrakāḥ || 27 ||

kaṇṭakasthalanāmānaḥ pṛthagdīpakakomalāḥ |
karṇāndhrāścaulikāścaiva tathā cārmaṇvatā api || 28 ||

kākakā hemakuḍyāśca tathā śmaśrudharā api |
baligrīvamahāgrīvāḥ kiṣkindhā nālikeriṇaḥ || 29 ||

atha līlāpaterasya dakṣiṇasyāmime nṛpāḥ |
vindhyo'tha kusumāpīḍo mahendro dardurastathā || 30 ||

dakṣiṇasyāṃ parvatāḥ 6 deśāḥ 63 || 30 ||

malayaḥ sūryavāṃścaiva gaṇā rājyasamṛddhakāḥ |
avantīriti vikhyātāstathā śāmbavatīti ca || 31 ||

daśapūrakathācakrāreṣikāturakacchapāḥ |
vanavāsopagirayaste bhadragirayastathā || 32 ||

nāgarā daṇḍakāścaiva gaṇarāṣṭranṛrāṣṭrakāḥ |
sāhā śaivārṣyamūkāśca karkoṭā vanabimbalāḥ || 33 ||

pampānivāsinaścaiva kairakāḥ karkavīrakāḥ |
sverikā yāsikāścaiva dharmapattanapañjikāḥ || 34 ||

kāśikāstṛṣṇakhallūlā yādāste tāmraparṇakāḥ |
gonardāḥ kanakāścaiva dīnapattanamāmakāḥ || 35 ||

tāmrīkā [tāmrīkadaṃbharākīrṇā iti pāṭhaḥ] dambharākīrṇāḥ 
sahakāraiṇakāstathā |
vaituṇḍakāstumbavanālājinadvīpakarṇikāḥ || 36 ||

karṇikābhāśca śivayaḥ kauṅkaṇāścitrakūṭakāḥ |
karṇāṭamaṇṭavaṭakā mahākaṭakikāstathā || 37 ||

āndrāśca kolagirayaścāvantikavicerikāḥ |
caṇḍāyattā devanakāḥ krauñcā vāhāstathaiva ca || 38 ||

śilākṣārodabhonandamardanā malayābhidhāḥ |
te citrakūṭaśikharā laṅkārakṣogaṇāḥ smṛtāḥ || 39 ||

atha pratyagdakṣiṇasyāṃ mahārājyasurāṣṭrakāḥ |
sindhusauvīraśūdrākhyā ābhīrā draviḍāstathā || 40 ||

pratyagdakṣiṇasyāṃ parvatāḥ 4 deśāḥ 19 || 40 ||

kīkaṭāḥ siddhakhaṇḍākhyāstathā kāliruhā api |
atra hemagiriḥ śailastathā raivatako giriḥ || 41 ||

jayakaccho mayavaro yavanāstatra [paṭanāstatra iti pāṭhaḥ] 
jantavaḥ |
bāhlīkā mārgaṇāvantā dhūmrāstumbakanāmakāḥ || 42 ||

tathā lājagaṇāścaiva tathātra girivāsinaḥ |
tato'bdhitokaniyutā ete līlāpaterjanāḥ || 43 ||

atha tatpratipakṣasthānimāñjanapadāñśṛṇu |
paścimāyāṃ diśi prauḍhā ime tāvanmahādrayaḥ || 44 ||

paścimāyāṃ parvatāḥ 9 deśāḥ 18 || 44 ||

maṇimānnāma śailendraḥ kurārpaṇagiristathā |
vano'rkaho meghabhavaścakravānastaparvataḥ || 45 ||

janāḥ pañcajanā nāma kāśabrahmacayāntakāḥ |
tathaiva bhārakṣatathāḥ pārakāḥ śāntikāstathā || 46 ||

kāśānāṃ brahmaṇacayānāṃ cāntakā iti pañcajanānāṃ viśeṣaṇam || 46 ||

śaibyāramarakāyācchā [karachāyāmahulā niyamāstathā] guhutvā 
niyamāstathā |
haihayāḥ suhmagāyāśca tājikā hūṇakāstathā || 47 ||

pārśvekatakayoḥ karkā giriparṇāvamāstathā |
saṃtyaktadharmamaryādāste varṇā mlecchajātayaḥ || 48 ||

dakṣiṇottarakatakadeśayoḥ pārśve karkāḥ || 48 ||

tato'janapadā bhūmiryojanānāṃ śatadvayam |
tato mahendraśikharī muktāmaṇimayāvaniḥ || 49 ||

ajanapadeti cchedaḥ || 49 ||

yute mahīdharaśatairathāśvo nāma parvataḥ |
tato mahārṇavo bhīmaḥ pāriyātragiristaṭe || 50 ||

taṭe arthānmahārṇavataṭe || 50 ||

paścimottaradigbhāge deśo girimati sthitaḥ |
tathā veṇupatiścaiva tato narapatirmahī || 51 ||

paścimottarasyāṃ deśāḥ 19 veṇupatirnarapatiriti deśaḥ sthitaḥ | mahī 
nityotsavavān || 51 ||

tathā phalguṇakāścaiva māṇḍavyānekanetrakāḥ |
purukundāśca pārāśca bhānumaṇḍalabhāvanāḥ || 52 ||

vanmilā nalinā dīrghā dīrghakeśāṅgabāhavaḥ |
raṅgāśca stanikāścānyā guruhāścaluhāstathā [clahāstathā iti 
pāṭhaḥ] || 53 ||

yato dīrghakeśāṅgabāhavaḥ ato dīrghākhyā ityarthaḥ || 53 ||

p. 218)

tataḥ strīrāṣṭramatulaṃ govṛṣāpatyabhojanam |
athottarasyāṃ himavānkrauñco'tha madhumāngiriḥ || 54 ||

uttarasyāṃ parvatāḥ 6 pādeṣu pratyantaparvateṣu deśāḥ 44 || 54 ||

kailāso vasumānmerustatpādeṣu janā ubhe |
madrāvārevayaudheyā mālavāḥ śūrasenikāḥ || 55 ||

rājanyāśca tathā jñeyā arjunātanayastathā |
trigarta ekapātkṣudrāmabalāsvastavāsinaḥ || 56 ||

abalāḥ prakhalāḥ śākāḥ kṣemadhūrtaya eva ca |
daśadānāgāvasanyadaṇḍāhanyasanāstathā || 57 ||

dhānadāḥ sarakāścaiva vāṭadhānāstathaiva ca |
antaradvīpagāndhārāstathāvantisurāstathā || 58 ||

atha takṣaśilā nāma tato vīlavagodhanī |
puṣkarāvartadeśasya yaśovatimahī tataḥ || 59 ||

tato nābhimatirbhūmistikṣā kālavarāstathā |
kāhakaṃ nagaraṃ caiva surabhūtipuraṃ tathā || 60 ||

tathaiva ratikādarśā antarādarśa eva ca |
tataḥ piṅgalapāṇḍavyaṃ yāmune yātudhānakāḥ || 61 ||

mānavā nāṃganā hematālāḥ svasvamukhāstathā |
himavānvasumānkrauñcakailāsāvityagāstathā || 62 ||

tato'janapadā bhūmiraśītiśatayojanā |
atha prāguttarasyāṃ tu kramājjanapadāñchṛṇu || 63 ||

prāguttarasyāṃ deśāḥ 24 parvataḥ 1 || 63 ||

kālutā brahmaputrāśca kuṇidāḥ khadināstathā |
mālavā randhrarājyāśca vanā rāṣṭrāstathaiva ca || 64 ||

keḍavastāḥ siṃhaputrāstathā vāmanatāṃ gatāḥ |
sāvākaccāpalavahāḥ kāmirā daradāstathā || 65 ||

abhisāsadajārvākāḥ palolakuvikautukāḥ |
kirātāyāmupātāśca dīnāḥ svarṇamahī tataḥ || 66 ||

devasthalopavanabhūstadanūditaśrī-
rviśvāvasostadanu mandiramuttamaṃ ca |
kailāsabhūstadanu mañjuvanaścaśailo
vidyādharāmaravimānasamānabhūmiḥ || 67 ||

ityārṣe śrīvāsiṣṭhamahārāmāyaṇe vālmīkīye utpattiprakaraṇe līlo0 
janapadavarṇanaṃ nāma ṣaṭtriṃśaḥ sargaḥ || 36 ||

iti śrīvāsiṣṭhamahārāmāyaṇatātparyaprakāśe utpattiprakaraṇe 
janapadavarṇanaṃ nāma ṣaṭtriṃśaḥ sargaḥ || 36 ||


saptatriṃśaḥ sargaḥ 37 

śrīvasiṣṭha uvāca |

raṇe rabhasanirlūnanaravāraṇadāruṇe |
ahaṃpūrvamahaṃpūrvamiti vṛndānupātini || 1 ||

kīrtyante madhyadeśīyā janā janapadākhyayā |
tathā jānapadānāṃ ca dvandvayuddhajayājayāḥ || 1 ||

vṛndaśo vṛndeṣu vā anupātini anusṛtya patanaśīle || 1 ||

ete cānye ca bahavastatra bhasmatvamāgatāḥ |
praviśantaḥ prayatnena śalabhā iva pāvake || 2 ||

atrānye madhyadeśīyā janā nodāhṛtā mayā |
tānimāñchṛṇu vakṣyāmi pakṣā&llīlāmahībhṛtaḥ || 3 ||

madhyadeśajanapadāḥ 29 || 3 ||

taddehikāḥ śūrasenā guḍā aśvaghanāyakāḥ |
uttamajyotibhadrāṇi madamadhyamikādayaḥ || 4 ||

sālūkākodyamālāsyā [sālūsākedya iti pāṭhaḥ] daurjñeyāḥ 
pippalāyanāḥ |
māṇḍavyāḥ pāṇḍunagarāḥ saugrīvādyā gurugrahāḥ || 5 ||

pāriyātrāḥ kurāṣṭrāśca yāmunodumbarā api |
rājyāhvā ujjihānāśca kālakoṭikamāthurāḥ || 6 ||

pāñcālā dharmāraṇyāśca tathaivottaradakṣiṇāḥ |
pāñcālakāḥ kurukṣetrāstathā sārasvatā janāḥ || 7 ||

avantīsyandanaśreṇīkuntipāñcanaderitaiḥ |
spandamānā vidravantī nipapāta mahābhṛgau || 8 ||

ete cānye ca raṇe bhasmatvamāgatā iti yaduktaṃ tatprakārameva 
janapadanāmabhirvibhajyāsargasamāpterācaṣṭe - avantītyādinā | avantī ujjayinī 
mālaveṣu prasiddhā tatratyānāṃ syandanaśreṇī rathapaṅktiḥ kuntideśasthānāṃ 
pāñcanadānāṃ ca īritaih preraṇaiḥ | yuddharabhasairiti yāvat | īritaiḥ kṣiptaiḥ 
śastrairiti vā | spandamānā bhayātkampamānā dravantī palāyamānā mahati 
bhṛgau giriprapāte nipapāta | evamuttaratrāpi prathamāntadeśavācivācyānāṃ 
tṛtīyāntadeśavācivācyaiḥ parājayo bodhyaḥ || 8 ||

kośabrahmāvasānāśca cchinnā [chinnāḥ śastra iti pāṭhaḥ] 
vastravatījanaiḥ |
bhūmau nipatitāḥ santo militā mattavāraṇaiḥ || 9 ||

militāḥ saṃgatāḥ | vimarditā iti yāvat || 9 ||

śūrā dāśapurāḥ śastranikṛttodarakandharāḥ |
bāṇakṣitibhirākramya yojitā yojane hrade || 10 ||

bāṇakṣitibhirbāṇabhūmiṣṭhaiḥ | taddeśyairiti yāvat | ākramya parājityānudhāvya 
yojane palāyitā daivātprāpte hrade yojitā nimajjitāḥ || 10 ||

p. 219)

dīrṇodaraviniryātasvāntratantrīniyantritāḥ |
śāntikāḥ śāntasaṃcārāḥ piśāccaiścarvitā niśi || 11 ||

niyantritā niruddhā ata eva śāntasaṃcārāḥ || 11 ||

udravairbhadragiribhiḥ saṃgrāmādhvaradīkṣitaiḥ |
kṣoṇigarteṣu nikṣiptā maragāḥ kamaṭhā iva || 12 ||

ut utkṛṣṭo dravo vego ravo dhvanirvā yeṣāṃ taiḥ | kṣoṇigarteṣu palvalādiṣu || 12 
||

pradrutā vidravadraktā vidrāvitamahārayaḥ |
daṇḍikāsthāniloddhūtā haihayairhariṇā iva || 13 ||

daṇḍikā nagarī tatsthāḥ | aniloddhūtā iti hariṇaviśeṣaṇam | saṃdhirārṣaḥ | 
haihayairvidrāvitā ityarthādgamyate | hariṇā vātapramyaḥ || 13 ||

dantidantavinirbhinnā dadā dalitārayaḥ |
nītā raktamahānadyā drumāṇāṃ pallavā iva || 14 ||

nārācaiścarvitāścīnā jīrṇā jarjarajīvitāḥ |
jahurjalanidhau dehānbhārabhūtāniva sthitān || 15 ||

karṇāṭasubhaṭoḍḍīnakuntākalitakandharāḥ |
bhagnā naladaśūrāśca tārakānikarā iva || 16 ||

uḍḍīnakuntairākalitā ācchinnāḥ kaṃdharāḥ kaṇṭhā yeṣām | bhagnā viśīrṇāḥ 
|| 16 ||

karīndramakaravyūharaṃhaḥsaṃhatahetayaḥ |
keśākeśikṛtārambhā vinedurdāśakāḥ śakāḥ || 17 ||

dāśakāḥ śakāśca yudhyamānā daivātkarīndrairmakaravyūheneva raṃhasā 
saṃhatahetayo vināśitāyudhāḥ keśeṣu keśeṣu gṛhītvā pravṛttaṃ yuddhaṃ 
keśākeśi tadarthaṃ kṛtārambhāḥ santo vineduḥ || 17 ||

daśārṇāḥ pāśanirmuktaśṛṅkhalā jālabhīravaḥ |
nilīnā raktajambāle vaitasāstimayo yathā || 18 ||

pāśadeśīyairnirmuktebhyaḥ śṛṅkhalājālebhyo bhīravaḥ | jambāle paṅke | 
vaitasā vetasamūlāśrayāstimayo matsyabhedāḥ || 18 ||

gurjarānīkanāśena gurjarīkeśaluñcanam |
vihitaṃ taṅgaṇottuṅganāsiśaṅkuśatai raṇe || 19 ||

taṅgaṇānāṃ ut ūrdhva tuṅganamucchalanaṃ yeṣāṃ tathāvidhairasibhiḥ 
śaṅkuśataiśca vihitaṃ kāritam || 19 ||

siṣicuḥ śastrakarṇaughādbindubhyo nigaḍā guhān |
śaradhārāvanānīva vīrahetiprabhāmbudāḥ || 20 ||

śastrakarṇānāṃ karṇavadūrdhvīkṛtaśastratvāttathā 
prasiddhānāmoghātsaṃghānnirgatā vīrahetiprabhāvidyudbhirambudāyamānā 
nigaḍā jānapadā guhān jānapadānprati śaradhārāḥ siṣucurakṣaran | yathā 
vīrahetisadṛśaprabhā ambudāḥ svabindubhyo hetubhyo vanāni siṃcanti tadvat || 20 
||

bhuśuṇḍīmaṇḍaloddyotaśyāmārkotpātabhīruṣu |
ābhīreṣvarayaḥ peturgogaṇā hariteṣviva || 21 ||

bhuśuṇḍīmaṇḍalānāmuddyotaiḥ śyāmo nīlīkṛtau yo'rkaḥ sūryaḥ 
bhuśuṇḍīmaṇḍalalakṣaṇo vā uddyotena śyāmo'rkastallakṣaṇenotpātena | 
uktaṃca - yadi candra ivādityaḥ sacchidro raśmimaṇḍalaḥ | 
kṛṣṇaraktāntaparyantastajjanakṣayalakṣaṇam || iti || 21 ||

kāntakāñcanakāntāsīttāmrasaṃgrāmavāhinī |
bhutā gauḍabhaṭenāṅga nakhakeśanikarṣaṇaiḥ || 22 ||

tāmrā yavanabhedāsteṣāṃ saṃgrāmodyuktā vāhinī saiva nāyikā gauḍabhaṭena 
nāyakena bhuktā upabhuktā | aṅgeti rāmasaṃbodhanam || 22 ||

raṇe naganayāsaṃkhyakavaccakranikṛntanaiḥ |
taṅgaṇāḥ kaṇaśaḥ kīrṇāḥ kaṅkagṛdhreṣubhāsakaiḥ || 23 ||

nagānvṛkṣaśailānapi nayantyapākurvanti tathāvidhairanantaih 
kavadbhirdhvanadbhiścakrairnikṛntanaiśchedanaiḥ | bhāsakairjānapadaiḥ || 23 ||

laguḍāloḍanoḍḍīnaṃ gauḍaṃ guḍuguḍāravam |
śrutvā gāndhāragāvo'gre dudruvurdraviḍā iva || 24 ||

laguḍānāmāloḍanena bhramaṇenopalakṣitamuḍḍīnamudgataṃ 
gauḍabhaṭasaṃbandhi guḍuguḍāravamavyaktabhāṣaṇadhvanim | gāndhārā gāva 
ivetyupamitasamāsaḥ | ṭajabhāvaśchāndasaḥ || 24 ||

ākāśagārṇavaprakhyo vahacchakakadambakaḥ |
akarotpārasīkānāṃ ghananaiśatamobhramam || 25 ||

vahatāṃ nadīvatparvatebhyo'vataratāṃ śakānāṃ kadambakaḥ stomaḥ | prāyaḥ 
śakā nīlāmbarā iti gamyate | pārasīkāstu dhavalāmbarā iti || 25 ||

mandarāhananoḍḍīnasvacchakṣīrārṇavodare |
vanānīvāyudhānyāsañchatruprāleyasānuni || 26 ||

ata evāha - mandareti | tatra yudhyatāmāyudhāni kṣīrārṇavodare mandarasya 
vanānīva prekṣakāṇāṃ tu prāleyācalasānuni tadvanānīveti bodhyam || 26 ||

yadambudairivoḍḍīnaṃ śastravṛndairnabhoṅgaṇe |
taddṛṣṭaṃ vīcivalanairlolaiḥ plutamivārṇave || 27 ||

uḍḍīnamiti bhāve ktaḥ | lvādibhya iti natvam | valanaiḥ 
saṃvalanairvīcyantarasaṃvalitavīcibhiriti yāvat | 
bhūmiṣṭhadṛṣṭyāmbudoḍḍīnamiva dṛṣṭamapi nabhaścarairvīciplavanamiva 
dṛṣṭamiti bhāvaḥ || 27 ||

śatacandraṃ sitacchatraiḥ śaraiḥ śalabhanirbharam |
śaktibhiḥ kila nīrandhraṃ dṛṣṭamākāśakānanam || 28 ||

śalabhaiḥ pataṅgairnirbharaṃ bhṛśaṃ vyāptam | nīrandhraṃ niravakāśam || 28 
||

vīrāsavasamākrandakāriṇaḥ kekayaiḥ kṛtāḥ |
kaṅkaiḥ kaṅkakulākrāntavyomoddhūlitamastakāḥ || 29 ||

kṛtāḥ śatrava iti dehalīdīpanyāyenobhayatra śeṣaḥ || 29 ||

kirātasainyakanyānāṃ kāmaṃ kalakalāravaiḥ |
aṅgairanaṅgatāṃ nītvā bhairavairiva garjitam [garjitaiḥ iti 
pāṭhaḥ] || 30 ||

kirātasainyānyeva kanyāstāsām | aṅgairjānapadaiḥ | anaṅgatāṃ videhatāṃ 
manmathodrekaṃ ca || 30 ||

kāśaistaddehakāḥ krāṃtā adṛśyairmāyayā khagaiḥ |
nirdhūtapakṣaiḥ kṣubhitaiḥ pavanairiva pāṃsavaḥ || 31 ||

kāśaiḥ sāmudrairnarabhedaiḥ | māyayā khagaiḥ pakṣibhūtaiḥ || 31 ||

unmattāḥ suvinirdhūtāstyaktahetiraṇāmbarāḥ |
nārmadā narmanirmātṛ nanṛturjahasurjaguḥ || 32 ||

unmattā yuddhonmattāḥ | narma līlā tannirmātṛ iti kriyāviśeṣaṇam || 32 ||

p. 220)

prakkaṇatkiṃkiṇījālaṃ śaktivarṣamupāgatam |
sālvabāṇānilodbhūtamagamatpṛṣadākṛti || 33 ||

pṛṣadākṛtiṃ bindvākāram | viśīrṇatāmiti yāvat || 33 ||

śaibyāstu khaṇḍitāḥ kauntairbhramatkuntairvighaṭṭitāḥ |
śavībhūtā divaṃ nītā dṛṣṭā vidyādharā iva || 34 ||

kauntaiḥ kuntideśajaiḥ || 34 ||

dharādharaṇadharmiṇyā dhīrayā hīnasenayā |
luṇṭhitāḥ pāṇdunagarāścalanollāsamātrataḥ || 35 ||

dharāyā yuddhabhūmerdharaṇamākramaṇaṃ taddharmiṇyā ahīnā 
jānapadāsteṣāṃ senayā || 35 ||

taṃ dehakāḥ pāñcanadairdalitā mattakāśibhiḥ |
kuntadantadrumoddāmā nagā iva mataṅgajaiḥ || 36 ||

kuntairgajadantairdrumaiśca praharaṇairuddāmā yuddhadakṣāḥ | nagā vṛkṣāḥ || 
36 ||

brahmāvatsanakā nīpaiścakraiḥ kṛttā gatā mahīm |
sahayāḥ krakacotkṛttā vṛkṣāḥ kusumitā iva || 37 ||

brahmāvatsanakā jānapadā nīpairjānapadaiḥ || 37 ||

śvetakākānanaṃ lūnaṃ kuṭhārairjaṭhareritaiḥ |
etaddadāha pārśvastho bhadreśaḥ śaravahninā || 38 ||

śvetakākānāṃ jānapadānāmānanaṃ mukhaṃ śira iti yāvat | jaṭharairjānapadaiḥ 
| etajjaṭharabalam || 38 ||

kāṣṭhayodhe nirālānaṃ magnā jīrṇā mataṅgajāḥ |
layamājagmurāyuddhamiddhegnāvindhanaṃ yathā || 39 ||

kāṣṭhayodhalakṣaṇapaṅkeṣu nirālanaṃ vinaiva bandhanastambhaṃ magnāḥ santo 
jīrṇā mataṅgadeśajā eva śleṣādgajāḥ || 39 ||

mitragartāstrigartāttā bhramitvordhvaṃ tṛṇopamam |
viviśurvyastamūrdhānaḥ pātālāntaṃ palāyitum || 40 ||

trigartairāttā gṛhītāḥ || 40 ||

mandānilacalāmbhodhibhāsure māgadhe bale |
nirmagnā vanilā mandāḥ paṅke jīrṇagajā iva || 41 ||

vanilā jānapadāḥ || 41 ||

cedayaścetanāṃ jahnustaṅgaṇānāṃ raṇāṅgaṇe |
puṣpāṇāṃ pathi śīrṇānāṃ saukumāryamivātapāḥ || 42 ||

cetanāṃ vivekabuddhiṃ jīvaṃ vā || 42 ||

kausalāḥ pauravārāvamasahanto'ntakā iva |
tairunmuktagadāprāsaśaraśaktyativṛṣṭayaḥ || 43 ||

kausalāḥ kosaladeśajā antakā iva nighnanta iti śeṣaḥ | taiḥ pauravairunmuktā 
gadādivṛṣṭayo yeṣu tathāvidhā babhūvurityapakṛṣyate || 43 ||

babhūvurbhallakṛttāṅgā'vismayā vidrumadrumāḥ |
ivādrau vidravantyārdrasāndrāsṛksūryamūrtayaḥ || 44 ||

teṣu ye bhallakṛtāṅgā apyavismayāḥ paraparākrame āścaryabuddhirahitāḥ ata 
evārdrasāndrāsṛgbhirbālasūryasadṛśamūrtayaḥ santaḥ adrau parvate 
vidrumadrumāḥ pravālavṛkṣā eva vidravanti paridhāvantīva babhūvuḥ || 44 ||

nārācaughamahāhetimārutādhūtamūrtayaḥ |
babhramurbhramarānīkabhāsurā jaladā iva || 45 ||

śaradhārādharā meghāḥ śarorṇāpūrṇameṣakāḥ |
śarapatrāvṛtā vṛkṣā bhremustadgarjanāgajāḥ || 46 ||

teṣāṃ kosalānāṃ garjanopalakṣitā gajāḥ śarāṇāṃ dhārorṇā yatra | 
sadṛśakāṇḍagarucchalyabhāgākīrṇatvātkramānmeghameṣavṛkṣātmanā 
utprekṣyante || 46 ||

vanarājyajarājīrṇāḥ kandākasthalajantavaḥ [kaṇṭakasthala iti 
pāṭhaḥ] |
atruṭanparamākṛṣṭāḥ pelavā iva tantavaḥ || 47 ||

kandākasthalodbhavā jantavo manuṣyahastyādayo vanarājyā 
jānapadāstallakṣaṇayā jarayā jīrṇā nirbalīkṛtāḥ santaḥ paramākṛṣṭāḥ 
pelavāstantava ivātruṭan chinnāḥ || 47 ||

ratheṣu dhvastacakreṣu nikhāte'mutra mūrdhasu |
nipeturjanasaṃghātā meghā iva vanādriṣu || 48 ||

nikhātagarte nirodhādratheṣu dhvastacakreṣu satsu amutra amīṣu rathamūrdhasu 
prahariṣyantaḥ śatrujanasaṃghātā nipetuḥ || 48 ||

śālatālavanaṃ prāpya janatāvalanaṃ vanam |
bhujāvakartanaṃ cāsīduttālaṃ sthāṇukānanam || 49 ||

śālavanaṃ tālavanaṃ ca yuddhe parasparaṃ janatayorjanasamūhayorvalanaṃ 
melanaṃ ata eva vanaṃ mahāvanatvena saṃpannaṃ yuddhasthānaṃ prāpya tatra 
bhujāvakartanaṃ cakārācchirovakartanaṃ ca prāpya 
yathākramamuttālamūrdhvībhūtatālavṛkṣaprāyaṃ sthāṇukānanaṃ cāsīt | 
śālānāṃ paritaḥ śākhācchedane tālaprāyatā tālānāṃ tu śiraḥkartane 
sthāṇutaiva pariśiṣyata iti yuktameva saṃpannamiti bhāvaḥ || 49 ||

nanardurnandanodyānasundaryo mattayauvanāḥ |
vanopavanadeśeṣu merorvīravarāśritāḥ || 50 ||

tāvattārāravaṃ reje sainyakānanamuttamam |
yāvanna parapakṣeṇa prāptaṃ kalpānalārciṣā || 51 ||

tāraḥ āravo yasmin | sainyameva kānanam || 51 ||

chinnāḥ piśācasaṃyuktā bhūtāpahṛtahetayaḥ |
pātayitvā yayuḥ karṇāndaśārṇāstarṇakā iva || 52 ||

piśācaiḥ piśācapradhānaiḥ kāmarūpādijānapadaiḥ saha yuddhāya saṃyuktā 
daśārṇā bhūtairapahṛtāyudhāḥ santastarṇakā iva palāyamānāḥ pathi 
karṇānpātayitvā yayuḥ | tarṇakapakṣe karṇapadena karṇavadudbhūtadvitripatrāṇi 
gulmānyucyante || 52 ||

jahurbhagneśvarāḥ kāntiṃ tāṃ jigīṣavanaujasā |
kāsayaḥ [kāśayaḥ iti pāṭhaḥ] kamalānīva śuṣkasrotasvinaujasā || 
53 ||

bhagneśvarā hatasvāmikāḥ | tāṃ jigīṣavanānāṃ jānapadānām | śuṣkāḥ 
srotasvinaḥ saraḥpūrakanirjharā yena tathāvidhena grīṣmaujasā || 53 ||

tuṣākā mesalaiḥ [mekhalaiḥ iti pāṭhaḥ] kīrṇāḥ 
śaraśaktyasimudgaraiḥ |
vidrutā narakaiḥ kṣiptāḥ kaṭakacchalanā api || 54 ||

narakairjānapadaiḥ | kṣiptā nirastāḥ kaṭakacchalanā api vidrutāḥ palāyitāḥ || 54 ||

p. 221)
 
kauntakṣetrāḥ prasthavāsaiḥ sthitvā yodhibhirāvṛtāḥ |
guṇā iva khalākrāntā gatā vyaktamaśaktatām || 55 ||

svasthāna eva sthitvā yodhibhiryuddhaśīlairdhīrairityarthaḥ | āvṛtāḥ parikṣiptāḥ 
|| 55 ||

dvipayo bāhudhānānāṃ kṣaṇenādāya mastakam |
bhallaiḥ palāyyāśu gatā vilūnakamalā iva || 56 ||

vilūnāni kamalāni yaiste vilūnakamalāḥ puruṣā iva || 56 ||

mithaḥ sārasvatā nītvā ādināntaṃ kṛtājayaḥ |
paṇḍitā iva vādeṣu nodvignā na parājitāḥ || 57 ||

sārasvatāḥ sarasvatītīrodbhavā mithaḥ kṛtājayaḥ kṛtayuddhaḥ santa 
ādināntaṃ dināvasānāvadhiṃ nītvā nodvignāḥ || 57 ||

kharvagāḥ khaditāḥ kṣudrā yātudhānaiḥ parāvṛtāḥ |
tejaḥ paramamājagmuḥ śāntāgnaya ivendhanaiḥ || 58 ||

khaditā vidrāvitā api yātudhānairlaṅkāsthaiḥ sahāyaiḥ parāvṛtāḥ 
parāvartitāḥ || 58 ||

kiyadākhyāyata eta-
jjihvānicayaiḥ kilālamākulitaḥ |
vāsukirapi varṇayituṃ
na samartho raṇavaraṃ rāma || 59 ||

prakṛtaṃ raṇavarṇanamupasaṃharati - kriyaditi | 
jihvānicayairdvisahasrajihvābhiralamatyarthaṃ varṇayitumākulito vyagro vāsukiḥ 
śeṣo'pi || 59 ||

ityārṣe śrīvāsiṣṭhamahārāmāyaṇe vālmīkīye utpattiprakaraṇe mo0 līlo0 
janapadavarṇanaṃ nāma saptatriṃśaḥ sargaḥ || 37 ||

iti śrīvāsiṣṭhamahārāmāyaṇatātparyaprakāśe utpattiprakaraṇe 
janapadavarṇanaṃ nāma saptatriṃśaḥ sargaḥ || 37 ||

aṣṭatriṃśaḥ sargaḥ 38

śrīvasiṣṭha uvāca |

evamatyākule yuddhe sāsphoṭabhayasaṃkule |
āditye tamasā vṛddhe caṭatkaṭhinakaṅkaṭe || 1 ||

dinānte senayoryuddhātparāvṛttau raṇakṣitiḥ |
piśācabhīmabībhatsā vistareṇātra varṇyate || 1 ||

jitakāśibhiḥ sāsphoṭaiḥ parājitānāṃ bhayena ca saṃkule | caṭati 
rudhirodgamamāvṛṇoti tathāvidhe kaṭhinakaṅkaṭe ambu tadrudhirakledajalaṃ 
vahati prakṣarati satīti pareṇānvayaḥ || 1 ||

vahatyambūtpatantīṣu patantīṣvaśmavṛṣṭiṣu |
nadīṣu kṣepaṇācchāsu varakeṣvabjapaṅktiṣu || 2 ||

kṣepaṇapāṣāṇakarakairacchāsu śubhrāsvaśmavṛṣṭiṣvekatrotpatantīṣvanyatra 
patantīṣu | nadīṣvabjapaṅktiṣu varakeṣu saṃvarakeṣu saṃkucantīṣu satīṣu | 
liṅgavyatyayaśchāndasaḥ || 2 ||

mithaḥ phalāgrakāṭotthavahvisīkariṇīṣu ca |
āyāntīṣu prayāntīṣu dūraṃ śaranadīṣu ca || 3 ||

śaraphalāgrayormithaḥ kāṭena saṃghaṭṭanenotthairvahnikaṇaiḥ sīkariṇīṣu 
śaranadīṣu || 3 ||

vahallūnaśiraḥpadmacakrāvartaistaraṅgitaiḥ |
khārṇave pūrite hetivṛndamandākinīgaṇaiḥ || 4 ||

vahanti pravahanti lūnaśirāṃsyeva padmāni yeṣu tathāvidhāścakrāṇyevāvartā 
yeṣu tathāvidhairhetivṛndamandākinīgaṇaiḥ khārṇave ākāśalakṣaṇe samudre 
pūrite sati || 4 ||

samīraṇaraṇatkvāṇaśastrapūrṇaghanairghanaiḥ |
saṃdehānteṣu siddheṣu kapikacchavyathāpradaiḥ || 5 ||

samīraṇavadraṇatkvāṇaiḥ śastraiḥ pūrṇatvādeva ghanairnibiḍairghanairmeghairata 
eva varṣartvārambhaśaṅkayā kapīnāṃ kacchapradeśe 
śoṇatopacayātkāmavyathāpradaiḥ | meghāntariteṣu siddheṣu saṃdihyate iti 
saṃdehaḥ antaḥ pralayo yaistathāvidheṣu satsu || 5 ||

aṣṭabhāgadaśāśeṣapratāpamadhurākṛti |
śastraghātaujasā vīra ivāhastanutāṃ yayau || 6 ||

śastrāghātaprayuktenaujasā śoṇakāntyā vīraḥ śūra iva || 6 ||

śrāntāśvebhāḥ prabhagnāśca hetisaṃghātadīptayaḥ |
divasena samaṃ senā yayurmandapratāpatām || 7 ||

athasenādhināthābhyāṃ vicārya sahamantribhiḥ |
dūtāḥ parasparaṃ vṛttā yuddhaṃ saṃhriyatāmiti || 8 ||

vṛttāḥ pravartitāḥ || 8 ||

tatra śramavaśānmandayantraśastraparākramaiḥ |
raṇasaṃharaṇaṃ kāle sarvairevorarīkṛtam || 9 ||

mandairmandīkṛtairyantraśastraparākramaiḥ | bahuvrīhirvā | 
saṃharaṇamupasaṃhāraḥ || 9 ||

tato mahārathottuṅgaketuprāntakṛtāspadam |
balayorāruhohaika eko yodho dhruvo yathā || 10 ||

mahato rathasyottuṅge ketuprānte kṛtāspadaṃ kṛtādhāraṃ 
dīrghavaṃśastambhadvayamiti śeṣaḥ | nanveka eka iti dvirvacanaṃ 
cedvīpsāvivakṣāyām | ekaṃ bahuvrīhivaditi bahuvrīhivadbhāve ekaika iti syāt 
tadavivakṣāyāṃ tu sarūpaikaśeṣaḥ syāditi cennātra vīpsā | 
vyāpyānekavivakṣābhāvāt | nāpyekaśeṣaḥ | saha vivakṣābhāvāt | 
saṃkhyāvācyekaśabdasya dvivacanānarhatvādekavacanena senayoḥ 
puruṣabhedapratyāyanāyogācca | tasmātparasparānapekṣayoreva 
puruṣayostantreṇārohaṇakriyāsaṃbandhavivakṣaṇānna kaściddoṣa iti || 10 ||

soṃ'śukaṃ bhrāmayāmāsa sarvadiṅmaṇḍale sitam |
śyāmeva dīrghaśuddhāṃśuṃ yuddhaṃ saṃhriyatāmiti || 11 ||

śyāmā rātriraṃśubhirdīrghaśuddhāṃśuṃ candramiva || 11 ||

tato dundubhayo neduḥ pratidhvanitadiṅmukhāḥ |
mahāpralayasaṃśāntau puṣkarāvartakā iva || 12 ||

śarādihetisarito vistīrṇe gagane sthite |
pravṛttaḥ sukhamāgantuṃ sarasaḥ sarito yathā || 13 ||

sukhamapratibandhamāgantuṃ patitum | saraso mānasādeḥ saritaḥ sarayvādayo 
yathā || 13 ||

p. 222)

yodhadordrumasaṃcārastanutāmāyayau śanaiḥ |
bhūkampānte vanaspanda ivābhrānta ivārṇavaḥ || 14 ||

abhrānte śaradi || 14 ||

vinirgantuṃ pravavṛte raṇādatha baladvaya |
vāripūraścaturdikṣu pralayaikārṇavādiva || 14 ||

vāripūra iti | arthātpralayānte iti gamyate || 15 ||

utkṣiptamandarakṣīrasamudravadanākulam |
sainyaṃ praśāmyadāvartaṃ śanaiḥ sāmyamupāyayau || 16 ||

utkṣipto bahirniṣkāsito mandaro yasmāttathāvidhakṣīrasamudravat | 
sāmyamavyākulatām || 16 ||

krameṇāsīnmuhūrtena vikaṭodarabhīṣaṇam |
agastyapītārṇavavacchūnyameva raṇāṅgaṇam || 17 ||

jananirgamanakrameṇa | vikaṭā pūtaneśvarī tasyā udaramiva bhīṣaṇam || 17 ||

śavasantatisaṃpūrṇaṃ vahadraktanadākulam |
parikūjanajhaṅkārapūrṇajhillivanopamam [jhillī iti pāṭhaḥ] || 18 ||

jhillayo vanapataṅgabhedāḥ || 18 ||

bahadraktasaritsrotastaraṅgāravaghargharam |
sākrandārdhamṛtāhūtasaprāṇavyagramānavam || 19 ||

mṛtārdhamṛtadehaughasṛtāsṛkplutanirjharam |
sajīvanarapṛṣṭhasthaśavaspandanabhrāntidam || 20 ||

śavānāṃ spandanena jīvanabhrāntidam || 20 ||

karīndraśavarāśyagraviśrāntāmbudakhaṇḍakam |
viśīrṇarathasaṃghātaṃ vātacchinnamahāvanam || 21 ||

śavarāśīnāmagreṣu śikhareṣu viśrāntā ambudakhaṇḍā yatretyatiśayoktiḥ | 
vātacchinnamahāvanamiveti śeṣaḥ || 21 ||

vahadraktanadīraṃhaḥprohyamānahayadvipam |
śaraśaktyṛṣṭimusalagadāprāsāsisaṃkulam || 22 ||

paryāṇāvanasaṃnāhakavacāvṛtabhūtalam |
ketucāmarapaṭṭaughaguptaṃ śavaśarīrakam || 23 ||

paryāṇaiḥ palyāṇairavanairaṅgarakṣakaiścarmādibhiḥ sannāhaiḥ 
kavacaiścāvṛtaṃ bhūtalaṃ yatra guptamācchannaṃ śavaśarīrakaṃ yatra || 23 ||

phaṇāsphuṭakatūṇīrakuñjakūjatsamīraṇam |
śavarāśipalālaughatalpasuptapiśācakam || 24 ||

phaṇāvaducchritāgreṣvāsphuṭakeṣu chidrīkṛteṣu tūṇīreṣu kīcakakuñjeṣviva 
kūjansamīraṇo vāyuryatra || 24 ||

maulihārāṅgadadyotaśakracāpavanāvṛtam |
śvaśṛgālakarākṛṣṭasāndrāntrādīrgharajjuakam || 25 ||

maulinā hryanta iti maulihārāścūḍāmaṇayaḥ aṅgadāni ca teṣāṃ dyotaiḥ 
śakracāpānāṃ vanena samūhenevāvṛtaṃ vyāptam || 25 ||

raktakṣetrakvaṇatkiṃciccheṣajīvanṛdanturam |
raktakardamanirmagnasajīvanaradarduram || 26 ||

raktapūrṇe kṣetre kvaṇanto ghargharasvareṇa kūjanto nṛdanturā udghāṭitadantāḥ 
puruṣā yatra | sajīvanarā eva dardurā bhekā yatra || 26 ||

varāṅgakavacaprakhyanirgatākṣiśatoccayam |
vahadbhujorukāṣṭhaughaghoraraktasaricchatam || 27 ||

varāṅgakavacaṃ citrakañcukam || 27 ||

sākrandabandhuvalitaṃ mṛtārdhamṛtamānavam |
śarāyudharathāśvebhaparyāṇāsaṃvarāntaram || 28 ||

paryāṇāntairāsaṃvaramācchannamantaraṃ madhyaṃ yasya || 28 ||

nṛtyatkabandhadordaṇḍamaṇḍalānamitāmbaram |
madamedovasāgandhapīḍārdraghrāṇakoṭaram || 29 ||

ānamitamucchrayādadharīkṛtamiti yāvat || 29 ||

uttālvardhamṛtebhāśvavāryamāṇālpajīvitam [mārthamāṇa iti 
pāṭhaḥ] |
vahadraktanadīvīciprahārahatadundubhi || 30 ||

uttālubhirūrdhvīkṛtatālubhiḥ || 30 ||

uhyamānamṛtebhāśvamakarāsṛksaricchatam |
mriyamāṇanarānīkaphūtkṛtāsṛkpraṇālikam || 31 ||

phutkṛtā phutkāreṇa nirasyamānā mukhapradeśaprasṛtā asṛkpraṇālikā 
yatra || 31 ||

svalpajīvaśarāpūrṇamukhadṛkkāntitasvanam |
piṇḍabhāryāvasāgandhavātāntotpīṭhalohitam || 32 ||

svalpajīvaiḥ śarāpūrṇamukhadṛkkaiśca narairantitā nibaddhā ākrandasvanā 
yatra | ati adi bandhane | vāmakukṣistho māṃsagranthiviśeṣaḥ piṇḍabhāryetyucyate 
| tasyā vasāyāśca gandhenopalakṣitaṃ vātāntena vāyusaṃsparśena utpīṭhamiva 
ghanībhūtaṃ lohitaṃ yatra || 32 ||

unnāsārdhamṛtebhendrakarākrāntakabandhakam |
niradhiṣṭhitahastyaśvapātitoccakabandhakam || 33 ||

sādimaraṇānniradhiṣṭhitairaniyantritaiḥ || 33 ||

rudatkrandatparibhraṣṭaśvakṣubdhāsṛguddhati |
mṛtabhartṛgale śastratyaktaprāṇakulāṅganam || 34 ||

rudadbhiḥ krandadbhiḥ paribhraṣṭaiḥ patadbhiḥ śavaiśca kṣubdhā 
asṛguddhatirlohitocchalanaṃ yatra | mṛtasya bharturgale āliṅgyeti śeṣaḥ | 
daivopanītena śastrāghātena tyaktaprāṇā kulāṅganā yatra | buddhipūrvakaṃ 
śastraghātena bhartṛsahagamanaṃ tu na śāstrārthaḥ || 34 ||

senotkrāntatatak.iprabahupānthaparīkṣaṇam |
śavahārakarākṛṣṭasaprāṇānucarākulam || 35 ||

saṃskāryaśavānayanāya svāmyājñaptāyāḥ śibiraniviṣṭasenāyāḥ 
sakāśādutkrāntairnirgataiḥ pratyekaṃ raṇabhūpraveśabhīrutvāttataiḥ saṃtataiḥ 
kṣipraiḥ śīghrapravṛttairbahubhiḥ pānthaiḥ kṛtaṃsvasvajanaśavaparīkṣaṇaṃ 
yatra | śavān harantīti śavahārāsteṣāṃ svābhilaṣitaśavānveṣaṇatvarayā 
karākuṣṭasaprāṇanarairanucarairbhṛtyairākulam || 35 ||

keśaśaivālavakrābjacakrāvartanadīśatam |
tarattuṅgataraṅgāḍhyavahadraktamahānadam || 36 ||

keśāḥ śaivālāni vakrāṇyabjāni cakrāṇyāvartā yeṣu tathāvidhaṃ 
raktanadīśataṃ yatra || 36 ||

aṅgalagnāyudhoddhāravyagrārdhamṛtamānavam |
videśamṛtasākrandahutāṅgagajavājinam || 37 ||

videśe mṛtānāṃ śokātsākrandaṃ hutā dattāstadaṅgabhūṣaṇādayo gajā 
vājinaśca yatra | klībe subluk chāndasaḥ || 37 ||

p. 223)

prāṇāntasmṛtaputreṣṭamātṛdevaparābhidham |
hāhāhīhītikathitamarmacchedanavedanam || 38 ||

paro'nyaḥ parameśvaro vā | teṣāṃ abhidhā nāmāni || 38 ||

mriyamāṇamathaujiṣṭhadviṣṭaprārabdhasaṃcayam |
dantiyuddhāsamarthāgramṛtadeheṣṭadaivatam || 39 ||

parākramamakṛtvaiva 
mriyamāṇairmathairdevonmathitairojiṣṭhairbalavattarairdviṣṭo ninditaḥ 
svaprārabdhakarmasaṃcayo yatra | dantiyuddheṣvasamarthairdantyagre 
mṛtaprāyadehairvimardabhayādiṣṭāni prārthitāni daivatāni yatra || 39 ||

mriyamāṇamahāvajñāśūrāśritapalāyanam |
aśaṅkitāsṛgāvartabhīmāspadagamotsukam || 40 ||

mriyamāṇeṣu mahatyā pādāghātādyavajñayā aparādhena aśūrairāśritaṃ 
palāyanaṃ yatra | ata evāśaṅkitā niḥśaṅkā asṛgāvartabhayānakasthāneṣvapi 
gamanotsukā gamanonmukhā yatra || 40 ||

marmacchedaśarāghātavyathāviditaduṣkṛti |
kabandhabandhaprārabdhavetālavadanākramam || 41 ||

marmacchedinyā śarāghātavyathayā viditānumitā janmāntarasvaduṣkṛtiryatra | 
palāyamānakabandhānāṃ bandhanena rudhirapānāya prārabdhā 
vetālavadanākramā yatra || 41 ||

uhyamānadhvajacchatracārucāmarapaṅkajam |
kiratsaṃdhyāruṇaṃ dikṣu tejaskaṃ raktapaṅkajam || 42 ||

raktahradeṣūhyamānāni dhvajacchatracāmarāṇi paṅkajāni sitāmbhojāni yatra | 
raktahradeṣu saṃdhyārāgapratiphalanādaruṇaṃ tajaskaṃ tejaḥsamūhalakṣaṇaṃ 
raktapaṅkajaṃ kokanadaṃ dikṣu kirat vikṣipat || 42 ||

rathacakradharāvartaṃ raktārṇavamivāṣṭamam |
patākāphenapuñjāḍhyaṃ cārucāmarabudbudam || 43 ||

rathāstaccakrāṇi ca kramāddharāḥ parvatā āvartāśca yatra tathāvidhām | 
prasiddhārṇavasaptakādhikyādaṣṭamaṃ raktārṇavamiva sthitam || 43 ||

viparyastarathaṃ bhūmipaṅkamagnapuropamam |
utpātavātanirdhūtadrumaṃ vanamivātatam || 44 ||

kalpadagdhajagatprakhyaṃ munipītārṇavopamam |
ativṛṣṭihataṃ deśamiva projjhitamānavam || 45 ||

hato deśa iti prathamāntapāṭhaśchāndasaḥ || 45 ||

kalāpakuntavalitaṃ bhuśuṇḍīmaṇḍalākulam |
mattanāgaśatākāraśavatomaramudgaram || 46 ||

kalāpairbhūṣaṇaiḥ śaraiśca valitaṃ vyāptam | nāgā gajāstadākārāḥ śavāḥ 
nāgā sarpāstadākārāstomaramudgarāśca yatra || 46 ||

śilāśikharasaṃjātatālajālamivātatam |
taradraktanadītīrajātakuntonnatadrumam || 47 ||

pūrvārdhoktārthe uttarārdhokto'rtho hetuḥ || 47 ||

nāgāṃsasyūtahetyoghavṛkṣāṃśukusumākulam |
kaṅkakṛṣṭāntrarasanāvṛndajālakitāmbaram || 48 ||

nāgānāṃ gajānāmaṅgeṣu syūtāḥ protā hetyoghā eva vṛkṣāsteṣāmaṃśavaḥ 
kiraṇāstallakṣaṇaiḥ kusumairākulam | jālakitaṃ saṃjātajālakamiva kṛtam || 48 ||

asṛksarittīrajātakuntonnatavanadrumam |
asṛksarovarordhvasthapatākānalinīgaṇam || 49 ||

raktakardamanirmagnanarāhūtasuhṛjjanam |
karīndrakuṇapāpātaniryadbhagnajanekṣitam [tirthagbhagna iti 
pāṭhaḥ] || 50 ||

karīndrāṇāṃ kuṇapebhyaḥ śavebhya 
āpātaniryadbhirīṣannirgatairbhagnakaṭyādijanairīkṣitam || 50 ||

hetilūnalatairvṛkṣaiḥ saṃdigdhārdhakabandhakam |
asṛṅnadīvahaddhastikaṭakarpaṭanaugaṇam || 51 ||

asṛṅnadīṣu vahantaḥ plavamānā hastināṃ kaṭā gaṇḍāḥ karpaṭāni 
palyāṇavastrāṇi ca naugāṇā aukāsamūhā yatra || 51 ||

raktasrotaḥsphuracchuklavastraṇḍiṇḍīrapiṇḍakam |
saṃcāraniyatakṣiprabhṛtyavicchinnamānavam || 52 ||

ḍiṇḍīraḥ phenaḥ | saṃcārāya niyatairājñaptaiḥ kṣipraiḥ 
śīghrakāribhirbhṛtyairvicchinnā vivecitāḥ || 52 ||

itaścetaśca nipatatkabandharavadānavam [navadānavaṃ iti pāṭhaḥ] 
|
ūrdhvasthūlākṣacakraughacchinnasainyadravajjanam || 53 ||

ūrdhvībhūtaiḥ sthūlākṣairbṛhacchidraiścakraughaiḥ || 53 ||

raktaniḥsvanabhāṅkāraphetkārārdhamṛtāravam |
śilāmukhalaladraktadhārādhūtarajaḥkhagam || 54 ||

raktaniḥsvanasahitā bhāṅkāraphetkārarūpā ardhamṛtaprāṇyāravā yatra | 
śilāmukheṣu lalantyāḥ sravantyā raktadhārāyāḥ pānāya nirālambena 
pakṣavidhūnanenoddhūtarajasaḥ kaṅkādikhagā yatra || 54 ||

sutālottālavetālatālatāṇḍavasaṃkaṭam |
paryastarathadārvantarardhāntaritasadbhaṭam || 55 ||

sadbhaṭā jīvadbhaṭāḥ || 55 ||

antasthasajjīvabhaṭaspandispandanabhītidam |
raktakardamapūrṇāsyakiṃcijjīvakṛpācchavam || 56 ||

kiṃcijjīvatvātkṛpāṃ antataḥ prāpnuvantaḥ śavā yatra || 56 ||

kiṃcijjivanarodgrīvaduḥkhadṛṣṭaśvavāyasam |
ekāmiṣotkakravyādayuddhakolāhalākulam |
ekāmiṣārthayuddhehāmṛtakravyādasaṃkulam || 57 ||

yuddhehābhiryuddhaceṣṭābhiḥ || 57 ||

vivṛttāsaṃkhyāśvadviradapuruṣādhīśvararatha-
prakṛttoṣṭragrīvāprasṛtarudhirodgārasusarit |
raṇodyānaṃ mṛtyostadabhavadaśuṣkāyudhalataṃ
saśailaṃ kalpānte jagadiva viparyastamakhilam || 58 ||

viśeṣeṇa vṛttānāṃ mṛtānāṃ parivartitānāṃ cāsaṃkhyānāmaśvādīnāṃ 
prakṛttābhyaśchinnābhya uṣṭragrīvābhyaśca prasṛtā rudhirodgāraiḥ 
śobhanāḥ sarito yatra | aśuṣkā raktasekapallavitā āyudhalatā yatra tathāvidhaṃ 
raṇabhūmilakṣaṇaṃ mṛtyorudyānamupavanamāsīt || 58 ||

ityārṣe śrīvāsiṣṭhamahārāmāyaṇe mokṣopāye utpattiprakaraṇe līlo0 
āhavavarṇanaṃ nāmāṣṭatriṃśaḥ sargaḥ || 38 ||

iti śrīvāsiṣṭhamahārāmāyaṇatātparyaprakāśe utpattiprakaraṇe āhavavarṇanaṃ 
nāmāṣṭatriṃśaḥ sargaḥ || 38 ||


ekonacatvāriṃśaḥ sargaḥ 39 

śrīvasiṣṭha uvāca |

atha vīra ivāraktaḥ kālenāstamito raviḥ |
astratejaḥparimlānapratāpo'bdhau samujjhitaḥ || 1 ||

sūryasyāstamayaḥ saṃdhyā rakṣovetālasaṃkulā |
bībhatsabahalaṃ rātrau raṇasthānaṃ ca varṇyate || 1 ||

sūryapakṣe astratejasi svacche nabhasi parimlānapratāpo mandaraśmiḥ | 
samujjhitastyaktaḥ pātita iti yāvat || 1 ||

raṇaraktarucirvyomadarpaṇapratibimbitā |
jahau sūryaśiraśchede saṃdhyālekhodabhūtkṣaṇam || 2 ||

sūryalakṣaṇasya sādinaḥ śirasaśchede pātane sati prāgvyomadarpaṇe pratibimbitā 
raktarucirvyoma jahau | kṣaṇamalpakālam || 2 ||

bhūpātālanabhodigbhyaḥ pralayābdhijalaughavat |
samājagmustanattālā vetālā valayā iva || 3 ||

sarvadigvalayanādvalayākārāḥ stananto dhvanantastālāḥ karatālā yeṣāṃ stananto 
dhvanantastālā iva dīrghā vā vetālāḥ || 3 ||

mṛṣṭadhvāntāsivalite dinanāgendramastake |
saṃdhyārāgāruṇaṃ kīrṇaṃ tārānikaramauktikam || 4 ||

dinalakṣaṇasya nāgendrasya gajaśreṣṭhasya mastake mṛṣṭena 
śāṇanighṛṣṭena dhvāntāsinā valite khaṇḍite sati rāgo raktaṃ tenāruṇaṃ 
tārānikaralakṣaṇaṃ gajamauktikaṃ vikīrṇamityutprekṣā || 4 ||

niḥsattveṣu tamondheṣu rasanārasaśāliṣu |
saṃkocamāyayuḥ padmāmṛtānāṃ hṛdayeṣviva || 5 ||

nihsattveṣu nirgatahaṃsādijantuṣu niṣprāṇeṣu ca | tamasāndhakāreṇa mohena 
cāndheṣu | rasaśāliṣu saraḥsu prāgjīvanapremavatsu ca | rasanāḥ 
prāgbhramarādibhiḥ prāṇaiśca dhvanantaḥ || 5 ||

mīlatpakṣāḥ kṣaṇātsuptāḥ kṛcchraprocchritakandharāḥ |
kulāyeṣu khagā āsañchavāṅgeṣviva hetayaḥ || 6 ||

hetipakṣe kṛcchreṇa maraṇaduḥkhena procchritā unnāmitāḥ kandharāḥ kaṇṭhā 
yaiḥ || 6 ||

āsannacandrasubhagā lokāḥ kusumapaṅktayaḥ |
ullasaddhṛdayā jātā vīrapakṣeṣviva śriyaḥ || 7 ||

āsannasya candrasya subhagālokalakṣaṇāstatsadṛśāśca 
kumudādikusumapaṅktayaḥ || 7 ||

raktavārimayī sāyamaṅgaguptaśilīmukhā |
saṃkucadvakrapadmābhūdraṇabhūmirivābjinī || 8 ||

abjinīpakṣe saṃdhyārāgapratiphalādraktasadṛśavāripracurāḥ | śilīmukhā 
bāṇā bhramarāśca | vakrāṇyeva vakrāṇīva vā padmāni yasyāḥ || 8 ||

uparyabhūdvyomasarastārākumudamaṇḍitam |
adhastvabhūdvārisaraḥ sphuratkumudatārakam || 9 ||

tamasyapetabhītāni bhūtāni militānyalam |
payāṃsīva visetūni prasṛtāni diśaṃ prati || 10 ||

prāgapetāni viyuktāni paścānmilitānyapyaparicayātparasparasmādbhītānītyarthaḥ 
|| 10 ||

āsīdraṇāṅgaṇaṃ gāyadvetālakulasaṃkulam |
kvaṇatkaṅkālakāṅkasthakaṅkakākolakelimat || 11 ||

kaṅkālakānāṃ śavānāmaṅke utsaṅge || 11 ||

atha kāṣṭhacitājvālasatārāmbarabhāsvaram |
pacatpacapacāśabdimedomāṃsamayānalam || 12 ||

atha raṇāṅgaṇaṃ vakṣyamāṇaviśeṣaṇamāsīdityāsargāntamanuvartate || 12 ||

sarvāṅgāsthisphuṭāsphoṭasphuṭacciticayonmukham |
vetālalalanārabdhajalalīlātirohitam || 13 ||

asthnāṃ sphuṭairāsamantātsphoṭaiḥ sphuṭantaściticayā eva vīravadunmukhāḥ 
prādhānyena prakāśamānā yatra | vetālalalanābhirārabdhaṃ jalalīlā jalakrīḍā 
tasyāmiva citāgniṣu tirohitamantardhānaṃ yatra || 13 ||

śvakākayakṣavetālatālakolāhalolbaṇam |
gamāgamena bhūtānāṃ samuḍḍīnavanopamam || 14 ||

raktamāṃsavasāmedoharaṇavygraḍākini |
carvitāsṛgvasāmāṃsasravatsṛkkipiśācakam || 15 ||

sravantyau sṛkkiṇī oṣṭhaprāntau yeṣāṃ tathāvidhāḥ piśācakā yatra || 15 ||

madhyamadhyacitālokaprakaṭāsṛkśavavrajam |
virūpikānīyamānasvāṃsanyastamahāśavam || 16 ||

madhyamadhyacitāsu ālokāḥ piśācairālokyamānāḥ prakaṭāsṛjaḥ śavavrajā 
yatra | virūpikāḥ pūtanāḥ || 16 ||

uttāṇḍavograkumbhāṇḍamaṇḍaloḍḍāmarodaram |
chamicchamitpralāpāntaṃ medosṛgbāṣpasāmbudam || 17 ||

kumbhāṇḍāḥ picaṇḍilāḥ piśācajātibhedāḥ | chamicchamiditi pralāpā iva 
śavavakrānte jvālāśabdā yatra | medosṛjāṃ vāṣpaiḥ sārdradhūmaiḥ 
sāmbudamiva || 17 ||

vahadraktanadīraṃhorūḍhabhūcararūpikam |
vetālakulakaṅkālakarṣaṇākulakākalam || 18 ||

raktanadīraṃhasi rūḍhā nikhātapādā ata eva bhūcarīva lakṣyamāṇā rūpikā yatra | 
vetālakulānāṃ kaṅkālānāṃ śavānāṃ karṣaṇāsu kulocitāni kākalāni 
harṣakalakūjitāni yatra || 18 ||

mṛtebhodaramañjūṣāsuptavetālabālakam |
viviktaikaraṇoddeśapānakrīḍāstharākṣasam || 19 ||

mattavetālakalahacitālātaraṇojjvalam |
vahadraktavasāmiśragandhabandhuramārutam || 20 ||

citānāmalātairjvaladulmukairyo raṇastenojjvalaṃ dīpram || 20 ||

p. 225)

rūpikāpeṭikāvāntāraṇadraṭaraṭāravam |
ardhapakvaśavāsvādalubdhayakṣollasatkali || 21 ||

rūpikāṇāṃ pūtanābhedānāṃ peṭikā karaṇḍāstāsāmeva prasiddhāḥ | 
yakṣāṇāṃ ullasankaliḥ kalaho yatra || 21 ||

tuṅgavaṅgakaliṅgāṅgataṅgaṇāṅgalagatkhagam |
tārāpātopamahasatsaṃmukhajvālarūpikam || 22 ||

tuṅgeṣu vaṅgādiveśajānāmaṅgeṣu laganto niśācarakhagā yatra | 
tārāpātopamairdaśanairhasantyaḥ saṃmukhīkṛtajvālārūpikā yatra || 22 ||

patadvetālasollāsamadhyasthāsṛgvirūpikam |
piśācākarṇitābhyarṇayoginīgaṇanāyakam || 23 ||

asṛkpicchile patatsu vetāleṣu hāsādisollāsā asṛkpradhānā virūpikā yatra || 23 ||

prasṛtāntramahātantrīprāyasaṃpannavādanam |
piśācavāsanotkrāntapiśācībhūtamānavam || 24 ||

āntramahātantrībhiḥ prāyeṇa saṃpannāni vādanāni yatra || 24 ||

rūpikālokanāpūrvatrāsārdhamṛtasadbhaṭam |
kvacidvetālarakṣobhiraparīpūrṇamadrakam || 25 ||

rūpikāṇāmālokanādapūrvatrāsa ākasmikaṃ bhayaṃ tasmāt | madrakaṃ 
kalyāṇotsavaḥ || 25 ||

svarūpikāskandhapatacchavatrastaniśācaram |
nabhaḥsaṃghaṭṭitāpūrvabhūtapeṭakasaṃkaṭam || 26 ||

nabhasi saṃghaṭṭitairapūrvaiḥ prasiddhavilakṣaṇairbhūtapeṭakaiḥ saṃkaṭaṃ 
nirantaram || 26 ||

atiprayatnāpahṛtamriyamāṇanarāmiṣam |
svabhaksyāpekṣapakṣeṣu vikṣiptaśavarāśivat || 27 ||

sveṣu svīyeṣu bhakṣyāpekṣeṣu pakṣeṣu || 27 ||

śivāmukhānalaśikhākhaṇḍotthamitiraktagaiḥ |
samuḍḍīnanavāśokapuṣpagucchamivābhitaḥ || 28 ||

śivā 
jambukāstanmukhānalajvālābhirakhaṇḍamanucchedamutthamitibhirmūrcchāntaḥp
rāptasaṃjñaiḥ raktagai raktavyāptairnaraiśca || 28 ||

kabandhakandharābandhavygravetālabālakam |
yakṣarakṣaḥpiśācādikacadākāśagolmukam || 29 ||

kabandhakandharāsu cchinnaśirobandhanakrīḍāsu vyagrā vetālabālakā yatra | 
yakṣādīnāṃ kacanto dīpyamānā ākāśagā ulmukā jvaladalātāni yatra || 29 ||

ākāśabhūdharanikuñjaguhāntarāla-
piṇḍopamaṇḍitatamombudapīṭhapūram |
vyālolabhūtarabhasākulakalpavāta-
vyādhūtalokakarakāṇḍakapeṭakalpam || 30 ||

ākāśabhūdhareṣu tadīyanikuñjānāṃ guhānāṃ cāntarāleṣu ca 
piṇḍavannibiḍatayā upamaṇḍitastamolakṣaṇaḥ ambudapīṭhānāṃ 
pīṭhavatpratiṣṭhitāmbudānāṃ pūraḥ samūho yatra | vyālolānāṃ bhūtānāṃ 
rabhasena vegena ākulaṃ kalpavātairvyādhūtā lokā janāstadīya 
karakādisaṃbhārāśca yatra tathāvidhaṃ yadaṇḍakapeṭaṃ brahmāṇḍodaraṃ 
tatkalpaṃ raṇāṅgaṇamāsīdityarthaḥ || 30 ||

ityārṣe śrīvāsiṣṭhamahārāmāyaṇe vālmīkīye utpattiprakaraṇe lī0 
niśācarākularātriraṇāṅgaṇavarṇanaṃ nāmaikonacatvāriṃśaḥ sargaḥ || 
39 ||

iti śrīvāsiṣṭhamahārāmāyaṇatātparyaprakāśe utpattiprakaraṇe 
niśācarākularātriraṇāṅgaṇavarṇanaṃ nāmaikonacatvāriṃśaḥ sargaḥ || 39 ||


catvāriṃśaḥ sargaḥ 40

śrīvasiṣṭha uvāca |

evaṃ niśācarācāraciraghore raṇāṅgaṇe |
ahanīva janācāre sthite yāmāvarehite || 1 ||

supte vidūrathe veśmapraveśo jñaptilīlayoḥ |
ātivāhikadehasya tattvaṃ cātra nirūpyate || 1 ||

niśācarāṇāmācāreṇa ciraṃ ghore bhayānake raṇāṅgaṇe | yāmānāṃ 
yamasaṃbandhināṃ dūtānāmavarāṇāṃ nikṛṣṭānāṃ piśācādīnāṃ ca īhite 
ceṣṭite | ahani janānāṃ yathocitācāravat evaṃ varṇitaprakāreṇa sthite satītyarthaḥ 
|| 1 ||

hastahāryatamaḥpiṇḍasphuṭakuḍye niśāgṛhe |
lābhocchadoccalacate bhūtasaṅghe pravalgati || 2 ||

hastena hartuṃ śakyairiva nibiḍaistamaḥpiṇḍaiḥ sphuṭāni prakaṭībhūtāni 
kuḍyāni yatra tathāvidhe niśālakṣaṇe gṛhe bhakṣyasamṛddhilābhe ucchadaṃ 
udgatavastraṃ uccalaṃ palāyamānaṃ ca taṃ yālvādainyaṃ yasmāttathāvidhe 
bhūtasaṅghe pravalgati krīḍati sati | cate yācane | ghañarthe kavidhānamiti bhāve 
kaḥ || 2 ||

niḥśabde dhvāntasaṃcāre nidrāruddhakakubgaṇe |
līlāpatirudārātmā kiṃcitkhinnamanā iva || 3 ||

raṇāṅgaṇasthitimuktvā nagarasthitimāha - niḥśabda iti | kakubgaṇaśabdena 
diksamūhasthitaprāṇino lakṣyante || 3 ||

prātaḥkāryaṃ vicāryāśu mantribhirmantrakovidaiḥ |
dīrghacandrasamākāre śayane himaśītale || 4 ||

candrodaranibhe cārugṛhe śiśirakoṭare |
nidrāṃ muhūrtamagamanmudritekṣaṇapuṣkaraḥ || 5 ||

agamatprāpa || 5 ||

atha te lalane vyoma tatparityajya tadgṛham |
randhrairviviśaturvātalekhe'bjamukulaṃ yathā || 6 ||

te lalane jñaptilīle || 6 ||

śrīrāma uvāca |

kiyanmātramidaṃ sthūlaṃ śarīraṃ vāgvidāṃvara |
randhreṇa tantutanunā kathamāśvāviśatprabho || 7 ||

sūkṣmatamabrahmāṇḍacchidrānnirgamane prākpṛṣṭamevārthaṃ rāmaḥ 
punardṛḍhīkārāyādhika jijñāsayā pṛcchati - kiyaditi | kiyanmātraṃ 
caturhastapramāṇadairghyamiti yāvat || 7 ||

p. 226)

śrīvasiṣṭha uvāca |

ādhibhautikadeho'hamiti yasya matibhramaḥ |
tasyāsāvaṇurandhreṇa gantuṃ śaknoti nānagha || 8 ||

asau sthūladehaḥ | aṇurandhreṇa sūkṣmacchidreṇa || 8 ||

rodhito'hamaneneti na māmyatreti yasya dhīḥ |
anubhūtānubhavati bhavatītyanubhūyate || 9 ||

tatkutastatrāha - rodhita iti | rodhito niruddhaḥ atrāsmiñchidre na māmi mātuṃ 
na śaknomi naradehasvabhāvatvāditi yasya dhīḥ pūrvaṃ śataśo'nubhūtameva 
sthūladehasvarūpatvamātmano'nubhavati bhavati | 
śapśyanornityavacanānnumabhāvaśchāndasaḥ | tena iti evaṃrītyā 
agamanamevānubhūyate ityarthaḥ || 9 ||

yenānubhūtaṃ pūrvārdhaṃ gacchāmīti sa tatkriyaḥ |
kathaṃ bhavati paścārdhaṃ gamanonmukhacetanaḥ || 10 ||

yena tu sthūlanaradehatādātmyabuddhyabhāvādātivāhikadehamātratvaniścayācca 
pūrvārdhapaurvakālikadṛḍhavāsanāsamṛddhaṃ sūkṣmatame'pi cchidre 
gacchāmi gamanasamartho'smītyevaṃ śataśo'nubhūtaṃ sa 
tādṛśagamanasvabhāvonmukhātmacetanāṃśasvabhāvaḥ puruṣaḥ paścārdhaṃ 
uttarakāle tatkriyaḥ sthūladehānurūpanirodhādikriyāviśiṣṭaḥ kathaṃ bhavati | 
prāgāvirbhūtaśaktisvabhāvasyānyathātvāyogāditi bhāvaḥ || 10 ||

nahi vāryūrdhvamāyāti nādho gacchati pāvakaḥ |
yā yathaiva pravṛttā citsā tathaiva pratiṣṭhitā || 11 ||

bahirapi vastuśaktisvabhāvastathaiva niyato dṛṣṭa ityāha - nahīti | pravṛttā 
prāgāvirbhūtaśaktiḥ || 11 ||

chāyāyāmupaviṣṭasya kutastāpānubhūtayaḥ |
yasya saṃvedane'nyo'rthaḥ kenacinnānubhūyate || 12 ||

sthūladehātmabuddhirahitayogipiśācādīnāmapi nirodhaduḥkhābhāve 
dvaitamātrādhyāsarahitānāṃ tattvajñānāṃ tadduḥkhaṃ nāstīti kiṃ 
vaktavyamityāśayenāha - chāyāyāmiti | yasya paramātmanaḥ samyagvedane 
sākṣātkāre sati || 12 ||

yathā saṃvittathā cittaṃ sā tathāvasthitiṃ gatā |
parameṇa prayatnena nīyate'nyadaśāṃ punaḥ || 13 ||

nanvadhiṣṭhāne saṃvidi sthaulyasaukṣmyādiśaktyāvirbhāve'pi cittasya 
tadanuvidhāyitvaṃ kutastatrāha - yatheti | kathaṃ tarhyanyathābhāvastatrāha 
- parameṇeti | yogajñānābhyāsādiprayatnenetyarthaḥ || 13 ||

sarpaikapratyayo rajjvāmasarpapratyaye balāt |
nivartate'nyathā tveṣa tiṣṭhatyeva yathāsthitaḥ || 14 ||

tatra jñānaprayatnenānyathābhāvamudāharati - sarpeti | asarpapratyaye 
rajjutattvanirṇaye sati || 14 ||

yathā saṃvittathā cittaṃ yathā cittaṃ tathehitam |
bālaṃ pratyapi saṃsiddhametatko nānubhūtavān || 15 ||

cittasya saṃvicchaktyanusāritvamiva ceṣṭāyāścittānusāritvamapi 
prasiddhataramityāha - yatheti || 15 ||

yaḥ punaḥ svapnasaṃkalpapuruṣaḥ pratimākṛtiḥ |
ākāśamātrakākāraḥ sa kathaṃ kena rodhyate || 16 ||

nanu sthūladehavadātivāhikaṃ cittaśarīramapi kuto na rodhyate tatrāha - ya iti || 
16 ||

cittamātraṃ śarīraṃ tu sarvasyaiva hi sarvataḥ |
vidyate vedanāccaitatkvacidetīva hṛdgatāt || 17 ||

nanu bhautikasyāsya dehasya jñānabalādvā kathaṃ cittaśarīratvaprāptistatrāha ##-
tathāca na bhūtāni cittātpṛthaksantīti bhāvaḥ || 17 ||

yathābhimatamevāsya bhavatyastamayodayam |
ādisarge svabhāvotthaṃ paścāddvaitaikyakāraṇam || 18 ||

bhūtānāṃ cittādapṛthaksattāmupapādayati - yathābhimatamiti | asya 
paramātmanaḥ abhimataṃ cittavṛttistadanatikramyeti yathābhimatam | asya 
bhūtajātasya | astamayodayamiti samāhāradvandvaḥ | svabhāvaḥ 
svābhāvikamajñānaṃ karma vā taduttham | sthūlāni bhūtāni bhautikāni ca 
dvaitaṃ teṣāṃ melanenaikadehabhāvenaikyaṃ ca tatra kāraṇaṃ pañcīkaraṇaṃ 
paścādbhavatītyarthaḥ || 18 ||

cittākāśaṃ cidākāśamākāśaṃ ca tṛtīyakam |
viddhyetantrayamekaṃ tvamavinābhāvanāvaśāt || 19 ||

evaṃ cittāvyaktayorapi na śuddhacitaḥ pṛthaksattetyāha - cittākāśamiti | 
avinābhāvanā adhiṣṭhānasattāvyatirekeṇāsphuraṇaṃ tadvaśāt || 19 ||

etaccittaśarīratvaṃ viddhi sarvagatodayam |
yathāsaṃvedanecchatvādyathāsaṃvedanodayam || 20 ||

evamadhiṣṭhānasattādhīnasattāsāmye'pi sthūlātsūkṣme 
anirodhaheturviśeṣo'stītyāha - etaditi | sarvavastuṣu gataḥ prāpta udayaḥ 
svairamāvirbhāvaśaktiryasya tattathāvidhaṃ viddhi | tatkutaḥ | yato 
yathāsaṃvedanodayaṃ saṃvedanaṃ 
pūrvavāsanākarmānusāripadārthasphūrtistadanatikramyodayo yasya 
tathāsvabhāvaṃ na bāhyavastuśaktyanusārisvabhāvam | tadapi kutaḥ | 
yathāsaṃvedanecchatvāt | yataḥ śuktimapi rajatātmanā saṃviditāmicchati na 
śuktiśaktimanusṛtyopekṣate | tathāca sthūlasya bāhyavastvanusāritvānnirodhe'pi 
na saṃvedanecchāmātrānusāriṇaścittaśarīrasya nirodha iti bhāvaḥ || 20 ||

vasati trasareṇvantardhriyate gaganodare |
līyate'ṅkurakośeṣu rasībhavati pallave || 21 ||

sarvagatodayatvaṃ prapañcayati - vasatītyādinā || 21 ||

ullasatyambuvīcitve pranṛtyati śilodare |
pravarṣatyambudo bhūtvā śilībhūyāvatiṣṭhate || 22 ||

yathecchamambare yāti jaṭhare'pi ca bhūbhṛtām |
anantarākāśavapurdhatte'tha paramāṇutām || 23 ||

na vidyate'ntaḥ ākāśavapuravakāśasvarūpaṃ yatra tathāvidhaṃ satparamāṇutāṃ 
dhatte || 23 ||

bhavatyadrirdharādhāro baddhapīṭho nabhaḥ śirāḥ |
dehasyāntarbahirapi dadhadvanatanūruham || 24 ||

vanalakṣaṇaṃ tanūruhaṃ dadhat sat adrirbhavati | baddhapīṭho dṛḍhamūlaḥ | 
dehasyāntaradryādibhāvaḥ svapne prasiddho bahistvindrajālādau || 24 ||

p. 227)

bhavatyākāśamādhatte koṭīḥ padmajasadmanām |
ananyāḥ svātmano'mbhodhirāvartaracanā iva || 25 ||

svātmanāścittasvarūpādananyā abhinnāḥ padmajasadmanāṃ brahmāṇḍānāṃ 
koṭīḥ āsamantāddhatte || 25 ||

anudvignaprabodho'sau sargādau cittadehakaḥ |
ākāśātmā mahānbhūtvā vetti prakṛtatāṃ tataḥ || 26 ||

anudvignaḥ udvegādaviparyastaḥ karmānusārī prabodho yasya | ākāśātmā 
ākāśādikrameṇa mahān brahmāṇḍātmā bhūtvā prakṛtatāṃ prastutatāṃ 
prārabdhakarmānusāripravṛttim || 26 ||

asatyameva vāritvaṃ buddhyodetīva tattathā |
vandhyāputro'yamastīti yathā svapne bhramo naraḥ || 27 ||

vāritvaṃ mṛtagṛṣṇādau yatheti śeṣaḥ | vandhyāputro'yaṃ naro'stīti yathā 
svapne bhrama udetītyanvayaḥ || 27 ||

śrīrāma uvāca |

kiṃ cittametadbhavati kiṃvā bhavati no katham |
kathameva na sadrūpaṃ nānyadbhavati vīkṣaṇāt || 28 ||

sūkṣmatamaṃ cittameva sarvajagatsarvaśaktimat tadevāparijñātatattvaṃ 
sthūlamiva bhūtvā paratantraṃ bhavati | parijñātatattvaṃ tu vyavahāre 
sarvatrāpratihataṃ svatantramityuktaṃ tatra kimasmādicittaṃ 
pratyekamevaṃśaktikaṃ bhavatyuta na | ādye praticittaṃ 
vicitrasarvabhedasattvaprasaṅgaḥ | dvitīye tu cittājanyaṃ cittādanyadeva 
jagadrūpaṃ syāttathaiva sarvairvīkṣaṇāttathā ca jñānena cittanāśe'pi 
jagadanuvṛttireva syādityāśayena śrīrāmaḥ pṛcchati - kimiti | 
etadasmadādisaṃbandhi cittaṃ etaduktaśaktikaṃ bhavati kiṃvā no bhavati | ādye 
praticittaṃ bhinnaṃ jagatsadrūpaṃ kathaṃ na | dvitīye tu anyatkathaṃ na bhavatīti 
kathaṃśabdadvayasya pratyekamanvayaḥ || 28 ||

śrīvasiṣṭha uvāca |

pratyekameva yaccittaṃ tadevaṃrūpaśaktikam |
pṛthakpratyekamuditaḥ praticittaṃ jagadbhramaḥ || 29 ||

tatrādyakalpamevābhyupagamya vasiṣṭha uttaramāha - pratyekamiti || 29 ||

kṣaṇakalpajagatsaṅghāḥ samudyanti galanti ca |
nimeṣātkasyacitkalpātkasyacicca kramaṃ śṛṇu || 30 ||

maraṇādimayī mūrcchā pratyekenānubhūyate |
yaiṣā tāṃ viddhi sumate mahāpralayayāminīm || 31 ||

kathaṃ tarhi mahāpralayānantaraṃ sṛṣṭipravādastatrāha - maraṇeti | 
vyaṣṭikṛtasarge prāktanamaraṇameva mahāpralaya ityarthaḥ || 31 ||

tadante tanute sargaṃ sarva eva pṛthakpṛthak |
sahajasvapnasaṃkalpānsaṃbhramācalanṛtyavat || 32 ||

sahajānsvābhāvikāvidyotthānavasthātrayasvapnasaṃkalpān | tasya traya 
āvasathāstrayaḥ svapnāḥ iti śruteḥ | saṃbhramaścittamohaḥ || 32 ||

mahāpralayarātryante cirādātmamanovapuḥ |
yathedaṃ tanute tadvatpratyekaṃ mṛtyanantaram || 33 ||

ātmanaḥ parabrahmaṇaḥ samaṣṭimanovapurhiraṇyagarbhaḥ satyasaṃkalpāttanute 
tathaiva na tadatikramyeti na praticittaṃ jāgratprapañcavaicitryaprasaktiḥ | svapnādau 
tu vaicitryaṃ dṛṣṭatvādiṣṭameveti bhāvaḥ | athavāyaṃ dṛṣṭāntaḥ - 
yathā samaṣṭimanovapurhiraṇyagarbhaḥ samaṣṭibhogyaṃ prapañcaṃ tanute tathā 
vyaṣṭimanomātro jīvo'pi svasvabhogyaṃ svapnādivyaṣṭiprapañcamiti || 33 ||

śrīrāma uvāca |

mṛteranantaraṃ sargo yathā smṛtyānubhūyate |
cirāttathānubhavati nāto viśvamakāraṇam || 34 ||

nanu yaddhi manasā dhyāyati tadvācā vadati tatkarmaṇā karoti iti śrutyā 
sarvānubhavācca smṛtivatkriyāṇāmekavastuviṣayatvaṃ niścitaṃ smṛtiśca 
svakāraṇānubhavasya satyārthatve yathārthā asatyārthatve tvayathārthā | 
tatrāsmākaṃ bhrāntibahulatvādasatyasaṃkalpatvāccāsmatsmṛterayathārthatve 
tajjanyakatipayasvapnādiprapañcasyāsatyatāstu | hiraṇyagarbhasya tu 
sarvajñatvenābhrāntatvātsatyasaṃkalpatvācca tatsmṛterayathārthatvāyogena 
tatsṛṣṭaprapañcasya na mithyātvaprasaktirityāśayena rāmaḥ śaṅkate - 
mṛteriti | yathā vyaṣṭijīvairmṛteravyavahitottarakāle smṛtyā 
svakṛtasargo'nubhūyate tathā samaṣṭirapi cirānmahāpralayādanantaraṃ 
svakīyayā yathārthasmṛtyā sṛṣṭaṃ prapañcamanubhavati atastatsmṛtyā 
rūḍhaprāktanasatyārthānāmevaitatkalpīyasatyaviśvakāraṇatvasaṃbhavādviśvam
akāraṇaṃ brahmātiriktasatyakāraṇatāśūnyamiti yatprākpratijñātaṃ 
tanmatavyāghāta ityarthaḥ || 34 ||

śrīvasiṣṭha uvāca |

mahati pralaye rāma sarve hariharādayaḥ |
videhamuktatāṃ yānti smṛteḥ ka iva saṃbhavaḥ || 35 ||

bhavedevaṃ yadyādisarge yathārthānubhavajanyā sargahetuḥ smṛtistasya 
saṃbhavet | nahi sā prathamaṃ hiraṇyagarbhapadaprāptasyopāsakasya saṃbhavati 
tasya hi smṛtirupāsanopanītasaṃskārajanyā na yathārthānubhavajanyā | upāsanā 
ca prāktanī vyaṣṭereva samaṣṭibhāvacintanaṃ na yathārthānubhava 
ityayathārthopāsanāsaṃskārajasmṛtijanyatvānnādisargasya satyatāprasaktiḥ | 
nahi prāktanāḥ kecidanye sarvajñāstadānīṃ santi | sarveṣāṃ prāgeva muktatvāt | 
dvitīyakalpādisargahetusmṛtestu pūrvasargānubhūtamithyārthaviṣayataiveti na 
kvāpi sargasatyatāprasaktirityāśayena vasiṣṭhaḥ samādhatte - mahatītyādinā || 
35 ||

asmadādiḥ prabuddhātmā kilāvaśyaṃ vimucyate |
kathaṃ bhavantu no muktā videhāḥ padmajādayaḥ || 36 ||

prabuddhātmā tattvavit || 36 ||

anye tvamiva [tvapi ca iti pāṭhaḥ] ye jīvāsteṣāṃ maraṇajanmasu |
smṛtiḥ kāraṇatāmeti mokṣābhāvavaśādiha || 37 ||

maraṇajanmasu maraṇajanmaprayojakasargeṣu smṛtiḥ 
prāktanamithyārthānubhavavāsanājanyaivetyāśayaḥ || 37 ||

p. 228)

jīvo hi mṛtimūrcchānte yadantaḥ pronmiṣanniva |
anunmiṣita evāste tatpradhānamudāhṛtam || 38 ||

nanu hairaṇyagarbhī sṛṣṭiḥ pradhānānmahadahaṃkārādikrameṇa purāṇādiṣu 
śrūyate jaivī tu sā sahasaiva jāyate tatra kathaṃ tatsṛṣṭisāmyaṃ 
jaivasṛṣṭerityāśaṅkya tatrāpi pradhānamahadādikramamupapādayati - jīvo 
hītyādinā | anunmiṣito bahiriti śeṣaḥ | tattādavasthyaṃ pradhānaṃ 
mūlaprakṛtirityudāhṛtaṃ purāṇādāvityarthaḥ || 38 ||

tadvyomaprakṛtiḥ proktā tadavyaktaṃ jaḍājaḍam |
saṃsmṛterasmṛteścaiva krama eṣa bhavodaye || 39 ||

ākāśa iva tadotaṃ ca protaṃ ca ityādiśrutervyomādiśabdānāmapi tatra 
prasiddhimāha - taditi | citpratibimbagrahājjaḍājaḍam | saṃsmṛteḥ sargasya 
asmṛteḥ pralayasya ca kramaḥ ādyantāvadhireṣa ityarthaḥ || 39 ||

bodhonmukhatve hi mahattatprabuddhaṃ yadā bhavet |
tadā tanmātradikkālakriyā bhūtādyudeti khāt || 40 ||

tadeva bodhonmukhatve mahattattvaṃ prabuddhaṃ sadahaṃkārākhyaṃ yadā 
bhavettadā tadavasthāt khāt 
prāguktāvakāśāttanmātrādibhūtabhautikāntamudetītyanvayaḥ || 40 ||

tadevocchūnamābuddhaṃ bhavatīndriyapañcakam |
tadeva budhyate dehaḥ sa eṣo'syātivāhikaḥ || 41 ||

ā ucchūnamīṣaducchūnaṃ sūkṣmāvasthamityarthaḥ | budhyate svapnajāgarayoḥ || 
41 ||

cirakālapratyayataḥ kalpanāparipīvaraḥ |
ādhibhautikatābodhamādhatte caiṣa bālavat || 42 ||

ādhibhautikatābodhaṃ bhautikasthūladehāhaṃbhāvam || 42 ||

tato dikkālakalanāstadādhāratayā sthitāḥ |
udyantyanuditā eva vāyoḥ spandakriyā iva || 43 ||

dikkālapadena tadāśritapadārthā lakṣyante | tadādhāratayā 
sthūladehāśritacakṣurādyadhīnatayā sthitāstattaddeśakālagatapadārthakalanāḥ 
udyanti prādurbhavantītyarthaḥ || 43 ||

vṛddhimitthamayaṃ yāto mudhaiva bhuvanabhramaḥ |
svapnāṅganāsaṅgasamastvanubhūto'pyasanmayaḥ || 44 ||

yatraiva mriyate jantuḥ paśyatyāśu tadeva saḥ |
tatraiva bhuvanābhogamimamitthamiva sthitam || 45 ||

vyomaivānubhavatyacchamahaṃ jagaditi bhramam |
vyomarūpaṃ vyomarūpī jīvo jāta ivātmavān || 46 ||

āgantukadehādyātmanā ātmavān jāta iva san ahamiti jagaditi ca 
bhramamanubhavatītyarthaḥ || 46 ||

[pūrvatra vyomaivānubhavatīti ṣaṭcatvāriṃśattamaśloke iti bhāvaḥ]

surapattanaśailārkatārānikarasundaram |
jarāmaraṇavaiklavyavyādhisaṃkaṭakoṭaram || 47 ||

jagadbhramameva viśeṣaṇaiḥ prapañcayati - suretyādinā | indrādayaḥ surāḥ 
amarāvatyādīni tatpattanāni mervādayastadādhāraśailāstānpradakṣiṇīkurvāṇā 
arkatārānikarāstaiḥ sundaram | koṭaramatra martyalokādicchidram || 47 ||

svabhāvābhāvasaṃrambhasthūlasūkṣmacarācaram |
sābdhyadryurvīnadīśāhorātrikalpakṣaṇakṣayam || 48 ||

svānukūlānāṃ bhāvaḥ saṃpādanaṃ pratikūlānāṃ cābhāvo nivāraṇaṃ 
tadviṣaye saṃrambheṇodyogena yuktāḥ sthūlāḥ sūkṣmāścarā acarāśca prāṇino 
yatra | acarāṇāmapi latānāṃ sālambanadeśe prasarasya 
nirālambanapradeśaparihārasya ca darśanādacarasādhāraṇyoktiḥ | abdhayaśca 
adrayaśca urvī ca nadyaśca īśāstattadadhipatayaśca taiḥ sahitā ahorātryādayo 
yatra || 48 ||

ahaṃ jāto'munā pitrā kilātretyāptaniścayam |
iyaṃ mātā dhanamidaṃ mametyuditavāsanam || 49 ||

sukṛtaṃ duṣkṛtaṃ cedaṃ mameti kṛtakalpanam |
bālo'bhūvamahaṃ tvadya yuveti vilasaddhṛdi || 50 ||

hṛdi vilasat sphurantaṃ jagadbhramaṃ paśyatīti pūrvatra saṃbandhaḥ | 
puṃliṅgaviśeṣaṇasya klībatā padasaṃskārapakṣāśrayaṇāt || 50 ||

pratyekamevamuditaḥ saṃsāravanakhaṇḍakaḥ |
tārākusumito nīlameghacañcalapallavaḥ || 51 ||

idānīṃ tameva pratyekaṃ jīvasaṃsāraṃ vanakhaṇḍatvena varṇayati - 
pratyekamityādinā | tārābhiḥ kusumitaḥ saṃjātapuṣpaḥ || 51 ||

carannaramṛgānīkaḥ surāsuravihaṃgamaḥ |
ālokakausumarajāḥ śyāmāgahanakuñjakaḥ || 52 ||

narā eva mṛgānīkāni yatra | ālokapradhānānyahāni kausumarajāṃsi yatra | 
śyāmā rātraya eva gahanā duṣpraveśāḥ kuñjakā latāgṛhāṇi yatra || 52 ||

abdhipuṣkariṇīpūrṇo mevādyacalaloṣṭakaḥ |
cittapuṣkarabījāntarnilīnānubhavāṅkuraḥ || 53 ||

nilīnāḥ saṃskārātmanā sthitā anubhavāścittavṛttayo'ṅkurā yatra || 53 ||

yatraiṣa mriyate jīvastatraivaṃ paśyati kṣaṇāt |
pratyekamuditeṣvevaṃ jagatkhaṇḍeṣu bhūriśaḥ || 54 ||

paśyati varṇitavanakhaṇḍakamiti śeṣaḥ || 54 ||

koṭayo brahmarudrendramarudviṣṇuvivasvatām |
giryabdhimaṇḍaladvīpalokāntaradṛśāṃ gatāḥ || 55 ||

maruto devāḥ | lokāntānyāntarāṇi brahmāṇḍagarbhasthāni paśyantīti 
taddṛśasteṣāṃ brahmādīnāṃ koṭayo gatāḥ || 55 ||

yātā yāsyanti yāntyetā dṛṣṭayo naṣṭarūpiṇīḥ |
yā brahmaṇyupabṛṃhāḍhyāstāḥ ke gaṇayituṃ kṣamāḥ || 56 ||

naṣṭarūpiṇīḥ asatsvarūpāḥ | chāndaso vibhaktivyatyayaḥ | 
upabṛhaṇamupabṛṃha āvirbhāvastadāḍhyāḥ | ghañarthe kaḥ || 56 ||

evaṃ kuḍyamayaṃ viśvaṃ nāstyeva mananādṛte |
manane calamevāntastadidānīṃ vicāraya || 57 ||

evaṃ prapañcasyāropakramamupavarṇyāpavādaṃ krameṇāha - evamityādinā 
| kuḍyamayaṃ bhittivatsthūlaṃ viśvaṃ 
mananānmanaḥsaṃkalpalakṣaṇātsūkṣmādṛte tadvyatirekeṇa nāstyeva | trīṇi 
rūpāṇītyeva satyam ityādiśruteḥ | nanu sthūlaṃ sthirasvabhāvaṃ manastu 
calasvabhāvaṃ tatkathamasya manomātratā tatrāha - manane iti | yadyapi 
bahirviśvaṃ sthiraṃ bhāti tathāpi mananena manasā yathecchaṃ vibhāvyamānaṃ 
calamasthirasvabhāvamevānubhūyate | bhrāmyati manasi bhramadiva prasanne 
prasannamiva maline malinamiva manorathādau utpādyānyatrāropyamāṇamiva 
sarvairanubhūyate tadidānīṃ tvaṃ svānubhavenaiva vicārayetyarthaḥ || 57 ||

p. 229)

yadeva taccidākāśaṃ tadeva mananaṃ smṛtam |
yadeva ca cidākāśaṃ tadeva paramaṃ padam || 58 ||

manasaśca vimarśe tatsākṣimātratvaṃ sākṣiṇaśca brahmamātrateti 
pūrṇaikacinmātrapariśeṣa ityāha - yadeveti | mananaṃ yaccidākāśaṃ tadeveti 
saṃbandhaḥ || 58 ||

yadevāmbu sa āvarto natvasyāvarta vastu san |
draṣṭaivāste dṛśyamiva dṛśyaṃ natvasti vastu sat || 59 ||

uktamarthaṃ dṛṣṭāntenopapādayati - yadeveti | āvarta iti 
vibhaktilopaśchāndasaḥ || 59 ||

cidvyomno bhūtanabhasi kacanaṃ yanmaṇeriva |
tajjagadbhāvinānāsattattvaṃ śvabhramivāmbare || 60 ||

abhūte asatye anādau vā māyānabhasi sūkṣmabhūtakāryacittanabhasi vā kacanaṃ 
jīvabhāvena sphuraṇaṃ yattadeva nāmarūpātmanā bhāvi nānābhavanaśīlaṃ 
sajjagadityucyate | yathā aindrajālikamaṇerambare kacanaṃ 
bahuvidhagandharvanagaracchidramiva bhavati taccidvyomaiva tattvaṃ paramārtha 
ityarthaḥ || 60 ||

madbuddhārtho jagacchabdo vidyate paramāmṛtam |
tvadbuddhārthastu nāstyeva tvamahaṃśabdakādapi [tvamahaṃśabdau 
kāyatīti vicāraṇīyoṃ'śaḥ] || 61 ||

madbuddhārtho'dhiṣṭhānasanmātram | tvadbuddhārtha āropitasattā | evaṃ 
tvamahaṃśabdau kāyati abhilapati yaḥ sa tvamahaṃśabdakāt jagatpramātā so'pi 
madbuddhaḥ sākṣicinmātrasvabhāva evāsti na tvadbuddhajīvasvabhāva ityarthaḥ || 
61 ||

tasmāllīlāsarasvatyāvākāśavapuṣau sthite |
sarvage paramātmācche sarvatrāpratighe'naghe || 62 ||

uktamupasaṃhṛtya prastute yojayati - tasmāditi | ākāśavapuṣau 
satyasaṃkalpacittākāśamātraśarīre | apratighe sūkṣmatame'pi cchidre 
praveśapratighātarahite || 62 ||

yatra yatra sadā [mahāvyomni iti pāṭhaḥ] vyomni yathākāmaṃ 
yathepsitam |
udayaṃ kurutastena tadgehe'sti gatistayoḥ || 63 ||

aprāptaprāptīcchā īpsā | prāptopabhogecchā kāma iti bhedaḥ | udayamāvirbhāvam 
| tena hetunā | tadgehe vidūrathagṛhe || 63 ||

sarvatra saṃbhavati cidgaganaṃ tadatra 
sadvedanaṃ kalanamāmananaṃ [valanaṃ iti katipayapustakeṣu 
paṭhyate] visāri |
taccātivāhikamihāhurakuḍyameva
dehaṃ kathaṃ ka iva taṃ vada kiṃ ruṇaddhi || 64 ||

cidgaganaṃ sarvatra saṃbhavati | na pratihanyata iti yāvat | tadeva kalanaṃ sat 
āmananaṃ mānasaviṣayāvadhāraṇaparyantaṃ visāri bahiḥprasaraṇasvabhāvaṃ 
sadvedanaṃ yathārthajñānaṃ bhavati | akuḍyamasthūlaṃ sūkṣmamevāhuḥ | ko 
ruṇaddhi kiṃ nimittaṃ kathaṃ kena prakāreṇa vā | na kathaṃcidapi tasya 
rodhasaṃbhāvanetyarthaḥ || 64 ||

ityārṣe śrīvāsiṣṭhamahārāmāyaṇe vālmīkīye utpattiprakaraṇe līlopākhyāne 
samarasamanantarasaṃsmṛtyanubhavavarṇanaṃ nāma catvāriṃśaḥ sargaḥ 
|| 40 ||

iti śrīvāsiṣṭhamahārāmāyaṇatātparyaprakāśe utpattiprakaraṇe 
samarasamanantarasaṃsmṛtyanubhavavarṇanaṃ nāma catvāriṃśaḥ sargaḥ || 40 ||

ekacatvāriṃśaḥ sargaḥ 41 

śrīvasiṣṭha uvāca |

tayoḥ praviṣṭayordevyoḥ padmasadma babhūva tat |
candradvayodayodyotadhavalodarasundaram || 1 ||

praviṣṭayostayo rājñā suptabuddhena pūjanam |
rājño'nvayaḥ smṛtirjñaptyātmopadeśaśca varṇyate || 1 ||

candradvayodaya iva uddyotadhavalenodareṇa sundaraṃ śobhamānam || 1 ||

komalāmalasaugandhyamṛdumandāramārutam |
tatprabhāvena nidrālunṛpetaranarāṅganam || 2 ||

komalāḥ sukhasparśā amalasaugandhyā mṛdavaḥ 
sāṃkalpikamandārapuṣpamārutā yatra | tayordevyoḥ prabhāvena kāraṇena | 
saṃbandhiśabdasya nityasāpekṣatvena sāmarthyāvighātātsamāsaḥ || 2 ||

saubhāgyanandanodyānaṃ vidrutavyādhivedanam |
savasantaṃ vanamiva phullaṃ prātarivāmbujam || 3 ||

saubhāgyena nandanodyānamiva || 3 ||

tayordehaprabhāpūraiḥ śaśinisyandaśītalaiḥ |
āhlādito'sau bubudhe rājokṣita ivāmṛtaiḥ || 4 ||

ukṣitaḥ sikta iva || 4 ||

āsanadvayaviśrāntaṃ sa dadarśāpsarodvayam |
meruśṛṅgadvaye candrabimbadvayamivoditam || 5 ||

sāṃkalpike āsanadvaye viśrāntamupaviṣṭam | apsarodvayaṃ divyastrīdvayam || 5 ||

nimeṣamiva saṃcintya sa vismitamanā nṛpaḥ |
uttasthau śayanāccheṣādiva cakragadādharaḥ || 6 ||

nimeṣamalpakālaṃ saṃcintyāntarvimṛśya | ciraṃ vimarśe 
pūjādivilambenāparādhāpatteḥ | ata evālpavimarśasyāpi 
nigūhanadyotanāyevakāraḥ || 6 ||

parisaṃyamitālambimālyahārādharāmbaraḥ |
puṣpāhāra ivotphullaṃ jagrāha kusumāñjalim || 7 ||

nidrākāle vyatyastāni paritaḥ saṃyamitāni svasvocitasthānaṃ prāpitāni ata eva 
kaṇṭhādyālambīni mālyādīni yasya tathāvidhaḥ san | puṣpāṇyāharatīti 
puṣpāhāro bhṛtya iva || 7 ||

p. 230)

upadhānapradeśasthātsvayaṃ paṭalakoṭarāt |
baddhapadmāsano bhūmau bhūtvovācedamānataḥ || 8 ||

paṭalaṃ puṣpakaraṇḍam || 8 ||

jayatāṃ janmadausthityadāhadoṣaśaśiprabhe |
devyau vāhyāntaratamovidrāvaṇaraviprabhe || 9 ||

dausthityaṃ duḥkhajīvanam | dāhastrividhasaṃtāpaḥ || 9 ||

tayoruktveti tatyāja pādayoḥ kusumāñjalim |
tīradrumo vikasitaḥ padminyoḥ padmayoriva || 10 ||

ityuktvā tayoḥ pādayoḥ kusumāñjaliṃ tatyājetyanvayaḥ || 10 ||

līlāyai bhūpajanmātha vaktuṃ mantriṇamīśvarī |
bodhayāmāsa pārśvasthaṃ saṃkalpena sarasvatī || 11 ||

prabuddhopsarasau dṛṣṭvā praṇamya kusumāñjalim |
tayoḥ pādeṣu saṃtyajya viveśa purato nataḥ || 12 ||

uvāca devī he rājankastvaṃ kasya sutaḥ kadā |
iha jāta iti śrutvā sa mantrī vākyamabravīt || 13 ||

iti praśnaṃ sa mantrī śrutvā || 13 ||

devyau yuṣmatprasādo'yaṃ bhavatyorapi yatpuraḥ |
vaktuṃ śaknomi taddevyau [tadidaṃ iti pāṭhaḥ] śrūyetāṃ janma 
matprabhoḥ || 14 ||

āsīdikṣvākuvaṃśottho rājā rājīvalocanaḥ |
śrīmānkundaratho nāma dośchāyācchāditāvaniḥ || 15 ||

dośchāyayā ācchāditeva śatrudāridryādisaṃtāpanivāraṇena pālitā avaniryena || 
15 ||

tasyābhūdinduvadanaḥ putro bhadrarathābhidhaḥ |
tasya viśvarathaḥ putrastasya putro bṛhadrathaḥ || 16 ||

tasya sindhurathaḥ putrastasya śailarathaḥ sutaḥ |
tasya kāmarathaḥ putrastasya putro mahārathaḥ || 17 ||

tasya viṣṇurathaḥ putrastasya putro nabhorathaḥ |
ayamasmtprabhustasya putraḥ pūrṇāmalākṛtiḥ || 18 ||

tasya nabhorathasya puṇyasaṃbhārairjātaḥ || 18 ||

amṛtāpūritajanaḥ kṣīrodasyeva candramāḥ |
mahadbhiḥ puṇyasaṃbhārairvidūratha iti śrutaḥ || 19 ||

amṛtasadṛśaiḥ snehamādhuryaudāryādiguṇairāpūritā janā yena | 
puṇyasaṃbhārairityetaddehalīdīpakanyāyena mātrāpi saṃbadhyate || 19 ||

jāto mātuḥ sumitrāyā gauryā guha ivāparaḥ |
pitāsya daśavarṣasya dattvā rājyaṃ vanaṃ gataḥ || 20 ||

asya daśavarṣasyeti ṣaṣṭhī cānādare iti bhāvalakṣaṇe ṣaṣṭhī 
vairāgyātiśayādrājye putre cānādaradyotanārthā || 20 ||

pālayatyeṣa bhūpīṭhaṃ tataḥ prabhṛti dharmataḥ |
bhavatyāvadyasaṃprāpte phalite sukṛtadrume || 21 ||

asmākaṃ sukṛtadrume phalite sati adya saṃprāpte || 21 ||

devyau dīrghatapaḥkleśaśatairduṣprāpadarśane |
ityayaṃ vasudhādhīśo vidūratha iti śrutaḥ || 22 ||

adya yuṣmatprasādena parāṃ pāvanatāṃ gataḥ |
ityuktvā saṃsthite tūṣṇīṃ mantriṇyavanipe tathā || 23 ||

kṛtāñjalau natamukhe baddhapadmāsane'vanau |
rājansmara vivekena pūrvajātimiti svayam || 24 ||

iti vadantī sarasvatī mūrdhni pasparśeti pareṇānvayaḥ || 24 ||

vadantī mūrdhni pasparśa taṃ kareṇa sarasvatī |
atha hārdaṃ tamo māyāpadmasya kṣayamāyayau || 25 ||

hārdaṃ hṛdayākāśasthajīvāvarakam || 25 ||

suvikāsaṃ ca hṛdayaṃ jñaptisparśodaye'bhavat |
sasmāra pūrvavṛttāntamantaḥ sphuradiva sthitam || 26 ||

hṛdayaṃ manaḥ suvikāsaṃ sāntaḥprakāśam || 26 ||

tyaktadehaikarājyatvaṃ līlāvilasitānvitam |
jñātvā prajñaptivṛttāntaṃ līlāyāstu vijṛmbhitam || 27 ||

eka eva rājā yasya bhuvanasya tadekarāṭ tadbhāva aikarājyaṃ dehaśca aikarājyaṃ 
ca dehaikarājye tyakte dehaikarājye yena sa tyaktadehaikarājyastasya 
bhāvastyaktadehaikarājyatvam | jñaptyanugrahabalādananubhūtamapi 
jñātavānityāha - jñātveti || 27 ||

ātmodantaṃ babhūvāsāvuhyamāna ivārṇave |
uvācātmani saṃsāre bata māyeyamātatā || 28 ||

ātmodantaṃ svapūrvavṛttāntam | ātmani svamanasi || 28 ||

parijñātā prasādena devyoriha mayādhunā |

rājovāca |

he devyau kimidaṃ nāma dinamekaṃ mṛtasya me || 29 ||

gatamadyeha jātāni vayo varṣāṇi saptatiḥ |
smarāmyanekakāryāṇi smarāmi prapitāmaham || 30 ||

smarāmi bālyaṃ tāruṇyaṃ mitraṃ bandhuparicchadam |

jñaptiruvāca |

rājanmṛtimahāmohamūrcchāyāḥ samanantaram || 31 ||

paricchadaṃ parīvāram | yatsmarāmi tadidaṃ kimiti tattattvajijñāsayā praśnaḥ | 
svarūpatvamadhiṣṭhānacinmātrameva sarvaprapañcatattvamitarattu māyāmātramiti 
tattvamupadeṣṭuṃ prathamaṃ viprakṛṣṭadeśakālasthitaṃ 
lokāntarāgamanabhramaṃ vārayantī jñaptiruvāca - rājannityādinā || 31 ||

tasmi&llokāntare'tīte tasminneva muhūrtake |
tasminneva gṛhe cāsminneva vyomnyapi sadmani || 32 ||

asminneva tvatsadmani tadadhiṣṭhānacidvyomani atīte māyāvaraṇatirohite 
girigrāmakaviprasya gṛhe'ntaḥsthite tasminpādme lokāntare tasminneva rājagṛhe 
tatrāpi pradhānagṛhasyāntarvyomanyevāyaṃ brahmāṇḍamaṇḍapaḥ kilāstīti 
prāktanakathākramānurodhādanvayaḥ || 32 ||

ayaṃ tasya gṛhasyāntarvyomanyeva kila sthite |
girigrāmakaviprasya gṛhe'ntarbhūpa maṇḍapaḥ || 33 ||

tasyāntare'yamābhāti pratyekaṃ ca jagadgṛham |
kila brāhmaṇagehāntarjīvaste madupāsthitaḥ || 34 ||

tasya brahmāṇḍamaṇḍapasyāntare ayaṃ paridṛśyamānastvadīyajanmādirābhāti 
āpātataḥ prathate tarhi kiṃ tadeva brāhmaṇajagaditthaṃ bhāti netyāha - 
pratyekamiti | bhinnabhinnamityarthaḥ | pratyekatāmevopapādayantyāha - 
kiletyādinā | māṃ upāsthito madupāsthitaḥ madbhakta ityarthaḥ || 34 ||

p. 231) 

tatraiva tasya bhūpīṭhaṃ tasmiṃśca kila maṇḍape |
tasyaiva ca gṛhasyāntaridaṃ saṃsāramaṇḍalam || 35 ||

idaṃ saṃnihitaṃ pādmasaṃsāramaṇḍalam || 35 ||

tatraivedaṃ tava gṛhaṃ sthitamārambhamantharam |
tatraiva cetasi tava nirmalākāśanirmale || 36 ||

tatra pādmagṛhamaṇḍape eva | prapañcatrayasyāpi 
cittavikāramātratvamityāśayenāha - tatraiva cetasīti | 
nairmalyoktiścitpratibimbopapattyarthā || 36 ||

pratibhāmāgatamdaṃ vyavahārabhramātatam |
yathedaṃ nāma me janma tathekṣvākukulaṃ mama || 37 ||

vyavahārabhramātatatvamanubhūtamullikhya prapañcayati - yathetyādinā | 
nāmeti kilārthe || 37 ||

evaṃnāmāna ete me purābhūvanpitāmahāḥ |
jāto'hamabhavaṃ bālo daśavarṣasya me pitā || 38 ||

parivrāḍvipinaṃ yāta iha rājye'bhiṣicya mām |
tato digvijayaṃ kṛtvā kṛtvā rājyamakaṇṭakam || 39 ||

amībhirmantribhiḥ pauraiḥ pālayāmi vasundharām |
yajñakriyākramavato dharme pālayataḥ prajāḥ || 40 ||

mantribhiḥ pauraiḥ saheti śeṣaḥ || 40 ||

vayasaḥ samatītāni mama varṣāṇi saptatiḥ |
idaṃ parabalaṃ prāptaṃ mama dāruṇavigrahaḥ || 41 ||

dāruṇo vigrahaḥ saṃgrāmaḥ prāpta iti vipariṇāmenānuṣajyate || 41 ||

yuddhaṃ kṛtvedamāyāto gṛhamasminyathāsthitam |
ime devyau gṛhe prāpte mamaite pūjayāmyaham || 42 ||

asmingṛhe yathāpūrvaṃ sthitaṃ mayeti śeṣaḥ || 42 ||

pūjitā hi prayacchanti devatāḥ svasamīhitam |
mameyametayorekā jñānaṃ jātismṛtipradam || 43 ||

etayordevyormadhye ekā || 43 ||

iha dattavatī devī bhābjasyeva vikāsanam |
idānīṃ kṛtakṛtyo'smi jāto'smi gatasaṃśayaḥ || 44 ||

śāmyāmi parinirvāmi sukhamāse ca kevalam |
itīyamātatā bhrāntirbhavato bhūrisaṃbhramā || 45 ||

sarvaduḥkhopaśamācchāmyāmi | niratiśayasukhasamṛddhyā parinirvāmi | 
kevalaṃ ekarasaṃ sukhamevāhaṃ bhūtvā āse tiṣṭhāmi || 45 ||

nānācāravihārāḍhyā salokāntarasaṃcarā |
yasminneva muhūrte tvaṃ mṛtimabhyāgataḥ purā || 46 ||

lokāntarasaṃcarāḥ siddhā asmadādayastatsahitā || 46 ||

tadaiva pratibhaiṣā te svayamevoditā hṛdi |
ekāmāvartacalanāṃ tyaktvā datte yathā'parām [yathā purā iti 
pāṭhaḥ] || 47 ||

kṣiprameva nadīvāho vitpravāhastathaiva ca |
āvartāntarasaṃmiśro [saṃsiddho iti pāṭhaḥ] yathāvartaḥ pravartate 
|| 48 ||

vettīti viccitaṃ tatpravāhaḥ || 48 ||

kadācidevaṃ sargaśrīrmiśrā'miśrā ca vardhate |
tasminmrtimuhūrte te pratibhānamupāgatam || 49 ||

miśrā jīvāntarasargasaṃvalitā jāgrati | amiśrā svapne | cidbhānoste 
pratibhānamupāgatamiti saṃbandhaḥ || 49 ||

etajjālamasadrūpaṃ cidbhānoḥ samupasthitam |
yathā svapnamuhūrte'ntaḥ saṃvatsaraśatabhramaḥ || 50 ||

yathā saṃkalpanirmāṇe jīvanaṃ maraṇaṃ punaḥ |
yathā gandharvanagare kuḍyamaṇḍanavedanam || 51 ||

kuḍyānāṃ tanmaṇḍanacitrādīnāṃ ca vedanaṃ darśanam || 51 ||

yathā nauyānasaṃrambhe vṛkṣaparvatavepanam |
yathā svadhātusaṃkṣobhe pūrvaparvatanartanam || 52 ||

vepanaṃ kampanam | svasya dhātūnāṃ vātapittaśleṣmaṇāṃ saṃkṣobhe sannipāte 
apūrvaṃ parvatanartanam || 52 ||

yathā samañjasaṃ svapne svaśiraḥpravikartanam |
mithaivaivamiyaṃ prauḍhā bhrāntirātatarūpiṇī || 53 ||

asamañjasaṃ vyavahāre ananurūpaṃ mathyaiva tathaeti śeṣaḥ || 53 ||

vastutastu na jāto'si na mṛto'si kadācana |
śuddhavijñānarūpastvaṃ śānta ātmani tiṣṭhasi || 54 ||

tarhi kaḥ paramārthasatyastatrāha - vastutastviti || 54 ||

paśyasīvaitadakhilaṃ na ca paśyasi kiṃcana |
sarvātmakatayā nityaṃ prakacasyātmanātmani || 55 ||

dṛśyamithyātve tatsaṃvalitacidābhāsalakṣaṇaṃ taddarśanamapi mithyaiveti 
nirviṣayacinmātrapariśeṣa ityāśayenāha - paśyasīveti | prakacasi pradīpyase || 
55 ||

mahāmaṇirivodāra āloka iva bhāsvaraḥ |
vastutastu na bhūpīṭhamidaṃ na ca bhavānayam || 56 ||

ālokaḥ sūryādiḥ | bhavān ayaṃ vidūrathadehaḥ || 56 ||

na ceme girayo grāmā na caite na ca vai vayam |
girigrāmakaviprasya maṇḍapākāśake kila || 57 ||

ete tava parijanāḥ śatravaśca | alpatare mahattarasyāsaṃmānanameva 
mithyātvakāraṇamityāśayenāha - girigrāmaketyādinā || 57 ||

tallīlābhartṛdārāḍhyaṃ jagadābhāti bhāsvaram |
tatra līlārājadhānī maṇḍapāmaṇḍitākṛtiḥ || 58 ||

maṇḍapaiḥ śālābhirāsamantānmaṇḍitā ākṛtiḥ saṃsthānaṃ yasyāḥ || 58 ||

bhāti tasyodare vyomni tadevaṃ viditaṃ jagat |
tasmiñjagati gehe'ntaryasminvayamiha sthitāḥ || 59 ||

yasmingṛhe iha sāṃprataṃ vayaṃ sthitāstadbhātītyarthaḥ || 59 ||

evaṃ teṣāṃ maṇḍapānāṃ vyomāvyomaiva nirmalam |
tathaiva maṇḍapeṣvasti na mahī na ca pattanam || 60 ||

teṣāṃ maṇḍapānāṃ yadvyoma tadavyoma ākāśādiśūnyaṃ brahmaiva || 60 ||

p. 232)

na vanāni na śailaughā na meghasaridarṇavāḥ |
kevalaṃ tatra niḥśūnye viharanti gṛhe janāḥ || 61 ||

niḥśūnye cinmātrapūrṇe tatra brahmaṇi mithyāgṛhe mithyājanā 
viharantītyarthaḥ || 61 ||

na paśyanti janā nāpi pārthivā na ca bhūdharāḥ |

vidūratha uvāca |

evaṃ cettatkathaṃ devi mamehānucarā ime || 62 ||

janā na paśyantītyuktyāṃ mantribhṛtyādīnāṃ 
svapnadṛṣṭasāmājikajanasāmyaṃ prāptaṃ tadasaṃbhāvayan rājā pṛcchati 
- evaṃ cedityādinā || 62 ||

saṃpannā ātmanā santi te kimātmani no'thavā |
jagatsvapnārthavadbhāti tasya svapnanarādayaḥ || 63 ||

ātmanā jīvena saṃpannā yuktāḥ santi | ahamivātmani satsvabhāve | 
svaśaṅkābījamāha - jagaditi | tasya mametyarthaḥ || 63 ||

kathamātmani satyāḥ syurna satyā veti me vada |

śrīsarasvatyuvāca |

rājanviditavedyeṣu śuddhabodhaikarūpiṣu || 64 ||

kathaṃ satyāḥ syustvaduktakalpe ityarthaḥ | ajñadṛśā jīvabhāvena teṣāṃ yadi 
satyatāṃ pṛcchasi tarhi sā tavāpi nāsti | tattvadṛśā 
adhiṣṭhānacinmātrabhāvena cetteṣāmapi sāstyevetyāśayena devyuttaramāha - 
rājannityādinā || 64 ||

na kiṃcidetatsadrūpaṃcidvyomātmasu jāgatam |
śuddhabodhātmano bhāti kṛto nāma jagadbhramaḥ || 65 ||

rajjvāṃ sarpabhrame śānte punaḥ sarpabhramaḥ kutaḥ |
asadbhāve parijñāe kutaḥ sattā jagadbhrame || 66 ||

parijñāte mṛgajale punarjalamatiḥ kutaḥ |
svapnakāle parijñāte sve svapnamaraṇaṃ kutaḥ |
svasvapne svapnamṛtibhīramṛtasyaiva jāyate || 67 ||

svapnakāle sve jīvasvarūpe prabodhena parijñāte sati svapnamaraṇaṃ kutaḥ kathaṃ 
satyamityarthaḥ || 67 ||

buddhasya śuddhasya śarannabhaḥśrīḥ
svacchāvadātātitatāśayasya |
ahaṃ jagacceti kuśabdakārtho
na vastutaḥ so'ṅga hi vācikaṃ tat || 68 ||

bodhenājñānamedhāvaraṇāpāye śarannabhaḥśrīriva svaccho nirmalaḥ 
sphuradātmabhābhiravadāto dhavalīkṛtastadaikarasyāpattyā atitataḥ ativistāraṃ 
pūrṇatālakṣaṇaṃ prāpta āśayo yasya buddhasya tattvavidaḥ saḥ ajñadṛśā 
prasiddhaḥ ahamiti jagaditi ca kutsitasyālpasyaṃ śabdasyārtho vastuto nāstyeva | 
aṅgeti komalāmantraṇe | hi yasmāttadvācikaṃ vācārambhaṇamātram | 
vācārambhaṇaṃ vikāro nāmadheyaṃ mṛttiketyeva satyam ityādiśruteriti 
bhāvaḥ || 68 ||

ityuktavatyatha munau divaso jagāma 
sāyaṃtanāya vidhaye'stamino jagāma |
snātuṃ sabhā kṛtanamaskaraṇā jagāma 
śyāmākṣaye ravikaraiśca sahājagāma || 69 ||

ityārṣe śrīvāsiṣṭhamahārāmāyaṇe vālmīkīye utpattiprakaraṇe līlopākhyāne 
bhrāntivicāravarṇanaṃ nāmaikacatvāriṃśaḥ sargaḥ || 41 ||

iti śrīvāsiṣṭhamahārāmāyaṇatātparyaprakāśe utpattiprakaraṇe 
bhrāntivicāravarṇanaṃ nāmaikacatvāriṃśaḥ sargaḥ || 41 ||

pañcamadinam |

dvicatvāriṃśaḥ sargaḥ 42 

śrīvasiṣṭha uvāca |

yastvabuddhamatirmūḍho rūḍho na vitate pade |
vajrasāramidaṃ tasya jagadastyasadeva sat || 1 ||

satyatvaṃ jagato'jñāne svapnasyāpi prapañcayate |
atrānte tu kathāśeṣo varadānānta īryate || 1 ||

vidvaddṛśā jagato mithyātvaṃ vistareṇopavarṇya 
taddṛḍhīkārāyājñadṛśā tasyātyantadṛḍhasatyatāmāha - yastviti | 
rūḍho dṛḍhavyutpanno na vajrasya sāro dārḍhyamiva sāro yasya tattathāvidhaṃ 
paramārthasadasti | loke arthakriyākāritvasyaiva satyatvena prasiddheriti bhāvaḥ || 1 ||

yathā bālasya vetālo mṛtiparyantaduḥkhadaḥ |
asadeva sadākāraṃ tathā mūḍhamaterjagat || 2 ||

asato'jñaṃ pratyarthakriyākāritvalakṣaṇaṃ sattvaṃ(tyaṃ?) kva 
dṛṣṭaṃ tatrāha - yatheti || 2 ||

tāpa eva yathā vāri mṛgāṇāṃ bhramakāraṇam |
asatyameva satyābhaṃ tathā mūḍhamaterjagat || 3 ||

yathā tāpo marubhūmyātapa evājñamṛgadṛśā satyavāri sat mṛgāṇāṃ 
bhramakāraṇam || 3 ||

yathā svapnamṛtirjantorasatyā satyarūpiṇī |
arthakriyākarī bhāti tathā mūḍhadhiyāṃ jagat || 4 ||

śokarodanādyarthakriyākari || 4 ||

avyutpannasya kanake kānake kaṭake yathā |
kaṭakajñaptirevāsti na manāgapi hemadhīḥ || 5 ||

kanake avyutpannasya anugatakanakasvarūpānabhijñasyetyarthaḥ || 5 ||

tathā'jñasya purāgāranaganāgendrabhāsurā [bhāsvarā iti pāṭhaḥ] |
iyaṃ dṛśyadṛgevāsti natvanyā paramārthadṛk || 6 ||

agārāṇi gṛhāḥ nagāḥ parvatā vṛkṣāśca nāgendrā gajāḥ sarpā vā 
tairbhāsurā paramārthadṛk sarvānugataikasadbrahmadṛṣṭiḥ || 6 ||

yathā nabhasi muktālīpicchakeśoṇḍrakādayaḥ |
asatyāḥ satyatāṃ yātā bhātyevaṃ durdṛśāṃ jagat || 7 ||

muktālī mauktikamālā | picchāniṃ varhāṇi || 7 ||

p. 233)

dīrghasvanamidaṃ viśvaṃ viddhyahantādisaṃyutam |
atrānye svapnapuruṣā yathā satyāstathā śṛṇu || 8 ||

anye svātiriktasatyajanāḥ svapnapuruṣāḥ svapnadṛṣṭapuruṣāntaraprāyāḥ | tarhi 
te kathaṃ śāstrīyayājanapratigrahopadeśādyarthakriyākṣamāḥ satyā iti 
śāstre'bhyupagatāstatrāha - yathā satyāstathā śṛṇviti || 8 ||

asti sarvagataṃ śāntaṃ paramārthaghanaṃ śuci |
acetyacinmātravapuḥ paramākāśamātatam || 9 ||

sarvagataṃ sarvādhiṣṭhānam | paramārthaghanaṃ niratiśayasatyam | prāpta vai 
satyaṃ teṣāmeṣa satyam ityādiśruteḥ || 9 ||

tatsarvagaṃ sarvaśakti sarvaṃ sarvātmakaṃ svayam |
yatra yatra yathodeti tathāste tatra tatra vai || 10 ||

tasya māyāśabalaṃ rūpamāha - tatsarvagamiti | māyayā yatra yatra yathā 
yathā yādṛśārthakriyāyogyamāvirbhavati tatra tatra tathā āste || 10 ||

tena svapnapure draṣṭā yānvetti puravāsinaḥ |
narāniti narā eva kṣaṇāttasya bhavanti te || 11 ||

tathā jāgare śāstrīyārthakriyāyogyaṃ tadāvirbhūtaṃ na svapne 
ityavāntaraviśeṣe'pi na sadrūpe viśeṣa ityāśayenāha - teneti || 11 ||

yaddraṣṭuścitsvarūpaṃ tatsvapnākāśāntarasthitam |
svapnākāśacittābhaṃ hi narānāmeti bhāvitam || 12 ||

svapnakāśo vikāśaḥ sūkṣmatamanāḍīcchidraṃ tadantaḥsthitaṃ 
svapnādhyastavipulākāśaparivarticittābhaṃ cittavāsanānusāreṇa 
vivartamānamityarthaḥ || 12 ||

veditṛtvaikyavaśato naratevāvabudhyate |
ātmanyataścidbalena dvayorapyeti satyatā || 13 ||

svapnajāgarayordvayorapi ātmani naratādyavabodhe adhyaste satyatāvabodhe 
cānyonyatādātmyasaṃsargādhyāsa eva heturityāha - veditṛtveti | 
vediturbhāvo veditṛtvaṃ satyasvaprakāśāparokṣacaitanyaṃ tadaikyaṃ 
tattādātmyādhyāsastadvaśaḥ saṃsargādhyāsastasmādityarthaḥ | dvayoḥ 
svapnajāgarayoradhyastataddharmayorvā satyatā eti prathate || 13 ||

śrīrāma uvāca |

svapne'pi svapnapuruṣā na satyāḥ syurmune yadi |
vada tatko bhaveddoṣo māyāmātraśarīriṇi || 14 ||

tadevaṃ svapnajāgraddṛśyapadārthānāṃ 
mithunībhūtamāyātadadhiṣṭhānalakṣaṇasatyānṛtobhayaśarīratoktā | tatra 
rāmaḥ svapnasyānṛtamāyāmātraśarīratvamastu kiṃ satyāṃśānupraveśeneti 
śaṅkate - svapne iti | yadi jāgratpuruṣā adhiṣṭhānasattayā satyā na syustarhi 
vyavahāravisaṃvādaḥ karmaśāstrāprāmāṇyaṃ ca doṣaḥ syāditi teṣāṃ 
tathātvamastu | yadi satyāsaṃvalitamāyāmātraśarīriṇi [satyāḥ saṃvalita iti 
pāṭhaḥ] svapne'pi kalpitāḥ svapnapuruṣāstathā satyā na syustadā ko doṣaḥ | 
māyāmātraṃ tu kārtsnyenānabhivyaktasvarūpatvāt iti bhagavata vyāsena svapnasya 
māyāmātratvokteḥ | tathāca kathaṃ svajagataḥ svapnasāmyamiti bhāvaḥ || 14 ||

śrīvasiṣṭha uvāca |

svapne na puravāstavyā vastutaḥ satyarūpiṇaḥ |
pramāṇamatra śṛṇu me pratyakṣaṃ nāma netarat || 15 ||

svāpnārthā brahmavadvastutaḥ satyā na bhavantītyetāvadeva śakyaṃ vaktuṃ na 
niradhiṣṭhānatvādadhiṣṭhānasattayāpi satyā na bhavantīti | 
pratyakṣapramāṇavirodhādityāśayena vasiṣṭha uvāca - svapne iti | netaraditi 
pramāṇāntarasyānādarārthamuktaṃ na pratiṣedhārtham | nahyatyantāsataḥ 
pratyakṣaṃ nāmopapadyate vandhyāputrādāvadarśanādityāśayaḥ || 15 ||

sargādāvātmabhūrbhāti svapnābhānubhavātmakaḥ |
tatsaṃkalpakalaṃ [kalāviśvaṃ iti pāṭhaḥ] viśvamevaṃ 
svapnābhameva tat || 16 ||

kiṃca svapnasyātyantāsattve jāgratprapañcasyāpi taddurvāram tasyāpi 
hairaṇyagarbhasvapnarūpatvādityāśayenāha - sargādāviti || 16 ||

evaṃ viśvamidaṃ svapnastatra satyaṃ bhavānmama |
yathaiva tvaṃ tathaivānye svapne svapnavarā nṛṇām || 17 ||

tathāca jagataḥ svapnasāmyaṃ prāguktasatyatā ca siddhetyāha - evamiti | tatra 
svapne bhavānmama satyaṃ tvatsatyatāyāstvayā apalapitumaśakyatvāt | yathaiva 
tvaṃ tathaivānye'pi tvaddṛśā maddṛśā ca satyāḥ | evamanyeṣāmapi 
nṛṇāṃ svasvānubhavānusārātsvapnasatyatā siddhetyarthaḥ || 17 ||

svapne nagaravāstavyāḥ satyā na syurime yadi |
tadihāpi tadākāre na satyaṃ me manāgapi || 18 ||

uktamevārthaṃ punaḥ spaṣṭamāha - svapne ityādinā | nagarasya vāstuni 
veśmabhuvi bhavā nagaravāstavyāḥ nagare vasantīti vā nagaravāstavyāḥ | 
vasestavyatkartari ṇicca iti vacanāt || 18 ||

yathāhaṃ tava satyātmā satyaṃ sarvaṃ bhavenmama |
svapnopalambhe saṃsāre mithaḥ siddhyai pramedṛśī || 19 ||

saṃsāre vipule svapne yathā satyamahaṃ tava |
yathā tvamapi me satyaṃ sarvaṃ svapneṣviti kramaḥ || 20 ||

śrīrāma uvāca |

svapnadraṣṭari nirnidre taddraṣṭuḥ svapnapattanam |
sadrūpatvāttathaivāste mameti bhagavanmatiḥ || 21 ||

evaṃ cettarhi svapnadraṣṭurjāgaraṇe jāte'pi svapnaprapañcasya 
jāgratprapañcavadavasthānaṃ syāditi rāmaḥ śaṅkate - svapneti | iti 
matirmama tvadvacanātsaṃpanneti śeṣaḥ || 21 ||

śrīvasiṣṭha uvāca |

evametattathaivāste satyatvātsvapnapattanam |
svapnadraṣṭari nirnidre'pyākāśaviśadākṛti || 22 ||

iṣṭāpattyā vasiṣṭhaḥ pariharati - evametaditi | ākāśaviśadākṛti 
adhiṣṭhānasanmātrasvabhāvaṃ satyamevetyarthaḥ || 22 ||

etadāstāmidaṃ tāvadyajjāgradiva manyase |
viddhi tatsvapnamevāntardeśakālādyapūrakam || 23 ||

evaṃ tarhi jāgradarthavatsvapnasyāpi svapnāntare vyavahārasaṃvādaḥ syāditi 
rāmasya vivakṣāmālakṣya deśāntarakālāntarānanuvṛttikṛto'saṃvādo 
jāgratpadārtheṣvapi bahuṣvasti | 
pṛthivyākāśanāmajātyādikatipayapadārthānuvṛttisaṃvādaḥ svapne'pyastīti 
na viśeṣa upapādayituṃ śakya ityāśayena prauḍhimādarśayannāha - 
etadāstāmiti | athavā yadi svāpnārthāḥ satyāstarhi jāgare'pyanuvarteranniti 
rāmasyāśaṅkāmālākṣyāha vasiṣṭhaḥ - etaditi | svāpnasya 
jāgradbāhyadeśakālādyananuvṛttyā yadyalīkatvaṃmanyase tarhi yajjāgraditi 
manyase tadapi antaḥ svāpnadeśakālādyapūrakamiti tulyamiti dvayoḥ 
svapnataivetyarthaḥ || 23 ||

p. 234)

evaṃ sarvamidaṃ bhāti na satyaṃ satyavasthitam |
rañjayatyapi mithyaiva svapnastrīsuratopamam || 24 ||

evamadhiṣṭhānasattayā satyatve'pi sarvadeśakālādyapūrakatvānna svatastatheti 
mithyātvamubhayoḥ samamityāha - evamiti | rañjayati svāsaktyā mohayati || 24 
||

sarvatra vidyate sarvaṃ dehasyāntarbahistathā |
yattu vetti yathā saṃvittattathā svaiva paśyati || 25 ||

saṃvidastu sarvadeśakālādipūrakatvātsatyatvaṃ sarvatra māyāśaktyā 
sarvabhāvena sphuraṇasāmarthyaṃ cetyāha - sarvatreti | svaiva svayameva || 25 ||

yatkośe vidyate dravyaṃ taddraṣṭrā labhyate yathā |
tathāsti sarvaṃ cidvyomni cetyate tattvanena vai || 26 ||

kośe dhanāgāre | dravyaṃ dhanam | anena cidvyomnā || 26 ||

anantaramuvācedaṃ devī jñaptirvidūratham |
kṛtvā bodhāmṛtāsekairvivekāṅkurasundaram || 27 ||

evamutkathaṃ rāmaṃ samādhāya prastutakathāmālambyāha - anantaramiti || 27 
||

etadeva mayā rāja&llīlārthamupavarṇitam |
svasti te'stu gamiṣyāvo dṛṣṭā dṛṣṭāntadṛṣṭayaḥ || 28 ||

etatprāguktaṃ tattvam | līlārthaṃ līlāprītyartham | svasti abhilaṣitārthasiddhirastu | 
jaganmithyātvasyoktasya dṛṣṭāntadṛṣṭayo 
maṇḍapāntastvadīyabrahmāṇḍakalpanālakṣaṇā dṛṣṭā līlayeti śeṣaḥ || 28 ||

śrīvasiṣṭha uvāca |

iti prokte sarasvatyā girā madhuravarṇayā |
uvāca vacanaṃ dhīmānbhūmipālo vidūrathaḥ || 29 ||

dhīmānsvasti te'stvityuktestātparyaṃ vidvān || 29 ||

vidūratha uvāca |

mamāpi darśanaṃ devi moghaṃ bhavati nārthini |
mahāphalapradāyāstu kathaṃ tava bhaviṣyati || 30 ||

mama manuṣyamātrasyālpadānasamarthasyāpītyāśayaḥ || 30 ||

ahaṃ dehaṃ samutsṛjya lokāntaramito'param |
nijamāyāmi he devi svapnātsvapnāntaraṃ yathā || 31 ||

nijaṃ prāktanam | āyāmi avilambenāgamiṣyāmi || 31 ||

paśyādiśāśu māṃ mātaḥ prapannaṃ śaraṇāgatam |
bhakte'vahelā varade mahatāṃ na virājate || 32 ||

paśya kṛpādṛṣṭyā | ādiśa prayaccha matprārthitamupadeśottarakāryaṃ ca || 
32 ||

yaṃ pradeśamahaṃ yāmi tamevāyātvayaṃ mama |
mantrī kumārī caiveyaṃ bāleti kuru me dayām || 33 ||

prārthanīyārthamāha - yamiti | kumārī anūḍhā kanyā || 33 ||

śrīsarasvatyuvāca |

āgaccha rājyamucitārthavilāsacāru
prāgjanmamaṇḍalapate kuru nirviśaṅkam |
asmābhirarthijanakāmanirākṛtirhi
dṛṣṭā na kācana kadācidapīti viddhi || 34 ||

līlābhaktibhāgyocitairarthavilāsaiścāru rājyaṃ kuru | asmābhirnirākṛtiḥ 
pratyākhyānaṃ kadācidapi na kṛteti śeṣaḥ | kenacidapi na dṛṣṭetyarthaḥ || 34 ||

ityārṣe śrīvāsiṣṭhamahārāmāyaṇe vālmīkīye utpattiprakaraṇe līlo0 
svapnapuruṣasatyatvanirūpaṇaṃ nāma dvicatvāriṃśaḥ sargaḥ || 42 ||

iti śrīvāsiṣṭhamahārāmāyaṇatātparyaprakāśe utpattiprakaraṇe 
svapnapuruṣasatyatvanirūpaṇaṃ nāma dvicatvāriṃśaḥ sargaḥ || 42 ||


tricatvāriṃśaḥ sargaḥ 43 

śrīsarasvatyuvāca |

asmin raṇavare rājanmartavyaṃ bhavatādhunā |
prāptavyaṃ prāktanaṃ rājyaṃ sarvaṃ pratyakṣameva te || 1 ||

abhīṣṭavaradānaṃ ca purasyākramadīpanam |
varṇyate dahyamānānāṃ ceṣṭā ca puravāsinām || 1 ||

devī tajjijñāsitaṃ bhāvyarthamapi spaṣṭamācakṣāṇā varaśeṣamapi dātumāha 
- asminniti | sarvaṃ te pratyakṣameva bhaviṣyatīti śeṣaḥ || 1 ||

kumāryā mantriṇā caiva tvayā ca prāktanaṃ puram |
āgantavyaṃ śavībhūtaṃ prāptavyaṃ taccharīrakam || 2 ||

tvayā ca prāktanaṃ śavībhūtaṃ taccharīrakaṃ prāptavyamiti saṃbandhaḥ || 2 ||

āvāṃ yāvo yathāyātaṃ vātarūpeṇa ca tvayā |
āgantavyaḥ sa deśastu kumāryā mantriṇāpi ca || 3 ||

mṛtvā vāyurūpiṇā ātivāhikadeśarūpeṇa tvayā sa prāktano deśa āgantavyaḥ || 
3 ||

anyaiva gatiraśvasya gatiranyā kharoṣṭrayoḥ |
madasvinnakapolasya gatiranyaiva dantinaḥ || 4 ||

iyamātivāhikadehagatirmānorathikagativanmaṇḍapāntaḥsaṃvṛtākāśe'pi 
sudūramiva saṃbhavati nāśvādigativaddaiśavaipulyaṃ prāksiddhamapekṣata 
ityāśayenāha - anyaiveti || 4 ||

prastuteti kathā yāvanmitho madhurabhāṣiṇoḥ |
tāvatpraviśya saṃbhrānta uvācordhvasthito naraḥ || 5 ||

ūrdhvasthitaḥ prāsādāgrādyunnatapradeśamāruhya niśi 
bāhyapuravṛttāntadarśī puruṣo rājasannidhiṃ praviśyovāca || 5 ||

p. 235)

deva sāyakacakrāsigadāparighavṛṣṭimat |
mahatparabalaṃ prāptamekārṇava ivoddhataḥ || 6 ||

deveti rājasaṃbodhanam || 6 ||

kalpakālāniloddhūtakulācalaśilopamam |
gadāśaktibhuśuṇḍīnāṃ vṛṣṭiṃ muñcati tuṣṭimat || 7 ||

tuṣṭimat utsāhaprahṛṣṭaṃ parabalam || 7 ||

nagare nagasaṃkāśe lagno'gnirvyāptadiktaṭaḥ |
dahaṃścaṭacaṭāsphoṭaiḥ pātayatyuttamāṃ purīm || 8 ||

unnataprāsādaśikharaistṛṇakāṣṭhādisamṛddhyā ca nagasaṃkāśe 
parvatasadṛśe || 8 ||

kalpāmbudaghaṭātulyā vyomni dhūmamahādrayaḥ |
balātproḍḍayanaṃ kartuṃ pravṛttā garuḍā iva || 9 ||

kalpāmbudānāṃ saṃvartameghānāṃ ghaṭābhiḥ samūhaistulyāḥ || 9 ||

śrīvasiṣṭha uvāca |

sasaṃbhramaṃ vadatyevaṃ puruṣe paruṣāravaḥ |
udabhūtpūrayannāśā bahiḥ kolāhalo mahān || 10 ||

sasaṃbhramaṃ sabhayam | paruṣā niṣṭhurabhāṣaṇarūpā āravā yatra tathāvidhaḥ 
kolāhalaḥ | āśā diśaḥ || 10 ||

balādākarṇakṛṣṭānāṃ dhanuṣāṃ śaravarṣiṇām |
bṛṃhatāmatimattānāṃ kuñjarāṇāṃ tarasvinām || 11 ||

kolāhalameva saṃbandhibhedairviśiṣya varṇayati - balādityādinā || 11 ||

pure caṭacaṭāsphoṭairdahatāṃ jātavedasām |
paurāṇāṃ dagdhadārāṇāṃ mahāhalahalāravaiḥ || 12 ||

mahāhalahalāravaih kathita ityuttaratrānvayaḥ [paurāṇāmiti 
dvādaśaślokottarārdhena iti bhāvaḥ] || 12 ||

taratāmagnikhaṇḍānāṃ ṭāṃkāraḥ kathito ravaiḥ |
jvalitānāṃ parispandāddhagaddhagiti cārciṣām || 13 ||

arciṣāṃ dhagaddhagiti ravaiḥ saha janaiḥ kathitaṣṭāṃkāra udabhūdityanukṛṣyate 
|| 13 ||

atha vātāyanāddevyau mantrī rājā vidūrathaḥ |
dadṛśuḥ prollasannādaṃ mahāniśi mahāpuram || 14 ||

vātāyanātprāsādagavākṣāt || 14 ||

pralayānalasaṃkṣubdhapūrṇaikārṇavaraṃhasā |
pūrṇaṃ parabalenograhetimeghataraṅgiṇā || 15 ||

ugrairhetibhirmeghataraṅgobhayavatā || 15 ||

kalpāntavahnivigalanmerubhūdharabhāsuraiḥ |
dahyamānaṃ mahājvālājvālairambarapūrakaiḥ || 16 ||

mahājvālānāṃ jvālaiḥ śikhābhiḥ | jālaiḥ iti pāṭhe spaṣṭam || 16 ||

muṣṭigrāhyamahāmeghagarjāsaṃtarjitorjitaiḥ |
ghoraṃ kalakalārāvairmāṃsalairdasyujalpitaiḥ || 17 ||

moṣaṇaṃ muṣṭiḥ paraluṇṭhanaṃ tadbāhyaviṣaye parabhīṣaṇāya 
mahāmeghagarjāsadṛśaiḥ saṃtarjitairbhartsanairūrjitaiḥ prabalairmāṃsalaiḥ 
puṣṭairdasyavaścorāstajjalpitairghoram || 17 ||

puṣkarāvartasaṃkāśadhūmrābhrapihitāmbaram |
proḍḍīnahemāgranibhairjvālāpuñjairnirantaram || 18 ||

puṣkarāvartāḥ pralayameghāḥ | nirantaraṃ niravakāśam || 18 ||

taradulmukakhaṇḍogratārātaralitāmbaram |
anyonyadeśasadmaughaprajvalajjvalanācalam || 19 ||

ulmukānāṃ jvalatkāṣṭhānāṃ khaṇḍā evogrā autpātikā raktāstārāḥ 
jvālāparivartena anyonyadeśavinimayena prajvalanto jvalanācalā yatra || 19 ||

hatasainyapurāpātaṃ drutāṅgārābhrakoṭaraiḥ |
karkaśākrandanirdagdhalokapūgogragarjitam || 20 ||

hatāvaśiṣṭasainyānāṃ purāpāto nagarapraveśo yatra | drutāḥ prasṛtā aṅgārā 
yeṣu tathāvidhairabhrakoṭarairmeghacchidrairupalakṣitamityarthaḥ | 
karkaśākrandaṃ yathā syāttathā nirdagdhajanasamūhaiḥ śatrubhirugragarjitaṃ 
yatra || 20 ||

kṛśānukaṇanārācanirantaratarāmbaram |
bahuhetiśilājālaluṭaddagdhapurotkaram || 21 ||

kṛśānukaṇairnārācaiśca nirantarataramatyantaniravakāśamambaraṃ yatra | 
hetibhiḥ śilājālaiśca luṭhanto nipatantaḥ | puraśabdena purajanā ucyante | 
luṭhantaḥ pradhāvanto dagdhaṃ puraṃ yaistathāvidhā utkarā ūrdhvīkṛtahastāḥ 
śatravo yatreti vā || 21 ||

raṇaddviradasaṃghaṭṭakuṭṭitodbhaṭasadbhaṭam |
vidravattaskaracchedamārgakīrṇamahādhanam || 22 ||

aṅgārarāśinipatannaranāryugrarodanam |
sphuṭaccaṭacaṭāśabdapraluṭhatsphuṭakāṣṭhakam || 23 ||

raṇe dviradānāṃ saṃghaṭṭaiḥ kuṭṭitāścūrṇitā udbhaṭāḥ śūratarāḥ 
sadbhaṭā yatra | taskarāṇāṃ śiraśchedena || 22 || 23 ||

vipulālātacakraughaśatasūryanabhastalam |
aṅgāraśikhirākīrṇasamastavasudhātalam || 24 ||

alātāni jvaladulmukāni | śikhirairagnimirākīrṇāni || 24 ||

dagdhāgnikāṣṭhakreṃkāraraṇajjvalanavaiṇavam |
dagdhajantughanākrandarudatsakalasainikam || 25 ||

dagdhairagnikāṣṭhaiḥ sahakreṃkāreṇa raṇatprajvalanayuktaṃ vaiṇavaṃ 
veṇukāṣṭhaṃ yatra || 25 ||

pāṃsuśeṣāttarājaśrīvṛddhatṛptahutāśanam |
sakalagrasanārambhasodyogāgnimahāśanam || 26 ||

pāṃsava eva śiṣyante yathā tathā āttāyāṃ dagdhāyāṃ rājaśriyi vṛddhaḥ 
pravṛddhastṛptaśca hutāśano yatra | agnilakṣaṇo mahāśano ghasmaro yatra || 
26 ||

yadṛcchātkāraḍātkārakaṭhināgniraṭadgṛham |
anantajantubhojyānnavahnibhuktendhanaspṛham || 27 ||

yadṛcchayā akasmādeva daivopapāditābhyāṃ sarvasvādānamātkāro niśi 
supteṣu dasyubhiḥ praharaṇaṃ ḍātkārastābhyāṃ kaṭhinena kurvāreṇāgninā ca 
raṭanto gṛhā yatra | anantānāṃ jantūnāṃ bhojyeṣu bhojanārheṣvanneṣu 
dhānyarāśiṣu vahninā bhukteṣu avaśiṣṭendhanamātre keṣāṃcitspṛhā yatra || 
27 ||

atha śuśrāva tatrāsau giro rājā vidūrathaḥ |
yodhānāṃ dagdhadārāṇāṃ paśyatāmbhidhāvatām || 28 ||

dāragrahaṇaṃ sarvasvopalakṣaṇam || 28 ||

p. 236)

hā mattamarudūrdhvasthānaṅgāra gṛhapādapān |
raṇatkharakharaṃ nīrajālāmātapapanthinaḥ || 29 ||

aṅga āra iti cchedaḥ | aṅgeti kaścitkaṃcitsaṃbodhyāha - nīrajālena 
rasātiśayena āmān haritānata evātapasya saṃtāpasya panthinaḥ paripanthino 
nivārakān ūrdhvasthān aunnatye sthitān 
asmadgṛhalakṣaṇānasmadgṛhasaṃvṛddhāṃśca pādapān vṛkṣān 
unmūlayituṃ mattaḥ pracaṇḍo marut vipallakṣaṇo vāyurvā raṇatkharakharaṃ 
[1] yathā syāttathā āra ājagāma | hā iti khede || 29 ||

hā dagdhadārāḥ prāleyaśītā deheṣu dantinām |
magnā manassu mahatāmiva vijñānasūktayaḥ || 30 ||

prākprāleyaśītā dagdhāḥ saṃtaptā dārā dantināṃ mṛtānāṃ deheṣu līnāḥ 
pracchannāḥ sūktipakṣe jñānāgninā dagdhāḥ sthūlādidehā yābhiḥ | 
trividhatāpopaśamanātprāleyādapi śītalāḥ || 30 ||

hā tāta hetayo lagnāstaruṇīkabarītṛṇe |
jvalanti śuṣkaparṇaughā iva vīrānileritāḥ || 31 ||

hetayaḥ śastrāgnayo vividhāstajjvālā vā | kavaryaḥ keśāstallakṣaṇe tṛṇe | 
jvalanti dīpyante || 31 ||

āvartananadīdīrghā vahatyūrdhvataraṅgiṇī |
paśyeyaṃ dhūmayamunā vyomagaṅgāṃ pradhāvati || 32 ||

āvartanairāvartairnadīsadṛśapravāhabhedaiśca dīrghā | vyomalakṣaṇāṃ 
gaṅgāṃ mandākinīṃ vā || 32 ||

vahadulmukakāṣṭhordhvagāminī dhūmanimnagā |
vaimānikānandhayati paśyāgnikaṇabudbudā || 33 ||

vahanti pravahanti ulmukakāṣṭhāni yasyāṃ sā | agnikaṇā eva budbudā yasyām || 
33 ||

asyā mātā pitā bhrātā jāmātā stanapāḥ sute |
asminsadmani nirdagdhā dagdhaivāsatsamindhane || 34 ||

stanapāḥ stanadhayāḥ | sute kanye | putrīsaṃbodhanaṃ vā | iyamapi 
tadvirahalakṣaṇe asatsamindhane avidyamāne'pyagnau dagdhaiva || 34 ||

hā hā hāgaccha te śīghrametadaṅgāramandiram |
itaḥ pravṛttaṃ patituṃ sumeruḥ pralaye yathā || 35 ||

śīghraṃ āgaccha nirgaccha te tava etadaṅgāravajjvalitaṃ mandiraṃ itaḥ 
svasthānāccalanena patituṃ pravṛttam || 35 ||

aho śaraśilāśaktikuntaprāsāsihetayaḥ |
jālasaṃdhyābhrapaṭalaṃ viśanti śalabhā iva || 36 ||

vātāyanajālakalakṣaṇaṃ saṃdhyābhrapaṭalam || 36 ||

hetipravāhā jvalanaṃ nabhasyantyāṃ viśantyaho |
vaḍavānalamujjvālamarṇaḥ [katipayādarśāntarairapyatra raṇādityeva 
paṭhyate parantvetatpāṭho mūlānugatvātsuvaca iti sa eva 
saṅgṛhīto'smābhiḥ] pūrā ivārṇavāt || 37 ||

nabhasyāntyāṃ bhayānnabha utpatitumicchantyāṃ puryām | arṇaḥpūrā 
[arṇapūrāḥ iti pāṭhaḥ] jalapravāhāḥ || 37 ||

dhūmāyanti mahābhrāṇi jvālāḥ śikharikoṭiṣu |
sarasānyapi śuṣyanti hṛdayānīva rāgiṇām || 38 ||

śikhariṇāṃ śṛṅgavatāṃ prāsādānāṃ koṭiṣvagrabhāgeṣu | sarasāni sajalāni 
vāpyādīni udyānāni ca || 38 ||

ālānatvaruṣevaitā dantibhirvṛkṣapaṅktayaḥ |
sphuratkaṭakaṭārāvaṃ pātyante kṛtacītkṛtaiḥ || 39 ||

ālānaṃ bandhanastambhastajjātīyatvaprayuktayā ruṣā || 39 ||

puṣṭapuṣpaphalaskandhā gataśrīkā gṛhadrumāḥ |
gatā nirdagdhasarvasvā gṛhasthā iva dīnatām || 40 ||

mātāpitṛvinirmuktā bālakāstimirāvalīm |
magnanto'ṅgeṣurathyāsu kuḍyapātena hā hatāḥ || 41 ||

timirāvalīṃ nilayanāya magnantaḥ śodhayantaḥ | mṛgayanta iti yāvat | masjeḥ 
śodhanārthācchatari cchāndase kutvanatve | aṅgetyāmantraṇe | iṣukīrṇāsu 
rathyāsu | kuḍyapātena bhittipatanena || 41 ||

vātavidrāvitāttrasyankariṇyo raṇamūrdhani |
patadaṅgārakāgārabhāriṇaḥ kaṭukūjitam || 42 ||

vātena vidrāvitāt proḍḍāyitāt | patantaḥ aṅgārakā yasmāttathāvidhāt | agāraṃ 
bhartu varṣātapādibhyastrātuṃ śīlamasyetyagārabhāri 
cchadistasmātkariṇyo'bhrambaḥ kaṭukūjitaṃ yathā syāttathā trasyan | traserlaṅi 
vā bhrāśabhlāśa iti śyan | aḍabhāvaśchāndasaḥ || 42 ||

hā kaṣṭamasinirbhinne skandhe sannadṛḍholmuke |
patito yantrapāṣāṇaḥ puruṣasyāśaniryathā || 43 ||

gavāśvamahiṣebhoṣṭraśvaśṛgālaiḍakairaho |
ghorai raṇamivārabdhaṃ mārgarodhakamākulaiḥ || 44 ||

eḍakairmeṣaiḥ gantṝṇāṃ mārganirodhakaṃ raṇaṃ yuddhamārabdhamiva 
paśyantviti śeṣaḥ || 44 ||

paṭaiḥ paṭapaṭāśabdajalajālālimālitaiḥ |
ākrandantyaḥ striyo yānti sthalapadmācitā iva || 45 ||

agniśikhāskandanabhayādārdrapaṭānparidhāya nirgacchantīḥ striyo varṇayati ##-
parivṛtairhastapādavakralakṣaṇaiḥ sthalapadmairācitā ghaṭitā iva || 45 ||

strīṇāṃ jvālālavāḥ paśya lihantyalakavallarīḥ |
kurvanto'śokapuṣpābhāṃ karabhā iva pannagīḥ || 46 ||

karabhā uṣṭrāḥ | pannaṃ patitaṃ yathā syāttathā gacchantyaḥ pannagyaḥ 
pralambitataruśākhāḥ daivāttadālambisarpiṇīrvā || 46 ||

hā hā hariṇaśāvākṣyāḥ pakṣalakṣaṇapakṣmasu |
kumārgeṣviva viśrāntimeti kārśānavi śikhā || 47 ||

pakṣalakṣaṇeṣu bhramarapakṣasadṛśeṣvakṣipakṣmasu | 
kṛśānuragnistatsaṃbandhinī kārśānavī śikhā jvālā || 47 ||

dahyamāno viniryāti na kalatraṃ vinā naraḥ |
aho bata durucchedāḥ prāṇināṃ snehavāgurāḥ || 48 ||

svayaṃ dahyamāno'pi || 48 ||

karī rabhasanirlūnajvaladaṅgārapādapaḥ |
pluṣṭapuṣkarakaḥ kopānmagnaḥ puṣkaradaṃ saraḥ || 49 ||

rabhasena balavegena nirlūno bhagno jvaladaṅgāramiśra ālānapādapo yena | ata 
eva tadākarṣaṇakāle pluṣṭo dagdhaḥ puṣkaraḥ śuṇḍāgraṃ yasya tathāvidhaḥ 
karī palāyya janebhyaḥ puṣkaradaṃ padmadaṃ saraḥ prāpya tatra magnaḥ | 
dagdhapuṣkarasya punarlābhecchayeveti śleṣamūlā utprekṣā || 49 ||

p. 237)

dhūmo'mbudapadaṃ prāpya vilolāntastaḍillataḥ |
jvaladaṅgāranārācanikaraṃ parivarṣati || 50 ||

ambudānāṃ padaṃ vṛṣṭyadhikāranirvāhakamākāśasthānaṃ prāpya 
vilolavahnijvālālakṣaṇā antargatāstaḍillatā yasya | jvalatāmaṅgārāṇāṃ 
nārācānāṃ śarāṇāṃ ca nikaraṃ svānurūpaṃ parito varṣatītyutprekṣā || 50 ||

deva dhūmasphuradvahnikaṇa āvartavṛttimān |
sthita āpīḍavānvyomni ratnapūrṇa ivārṇavaḥ || 51 ||

deveti rājānaṃ saṃbodhya kasyaciduktiḥ | dhūmo vyomni arṇava iva sthitaḥ | 
āpīḍavān śikhātaraṅgavān || 51 ||

gauramambaramābhāti jvālāśikharatejasā |
mṛtyunevotsave dattaḥ kuṅkumāktakaraṇḍakaḥ || 52 ||

gauraṃ pītamambaramākāśaḥ | kuṅkumaiḥ akto rañjitaḥ karaṇḍakaḥ 
saṃpuṭako dattaḥ | arthāddigvadhūbhya iti gamyate || 52 ||

aho nu viṣamaṃ cedaṃ vartate vṛttavarjitam |
dhriyante rājanāryo'pi vairivīrairudāyudhaiḥ || 53 ||

vṛttaṃ saccaritaṃ tena varjitaṃ bahiṣkṛtam || 53 ||

lolasragadāmakusumairmārgaprākārakārakaiḥ |
ardhanirdagdhakabarīkīrṇavakṣasthalastanāḥ || 54 ||

āsargasaṃmāpte rājanārīreva viśinaṣṭi - loletyādinā | mārge pra ākiraṇaṃ 
prākārastasya kārakairlolaiḥ sragdāmabhiḥ kusumaiścopalakṣitāḥ || 54 ||

ālolāmbarasaṃlakṣyanitambajaghanasthalāḥ |
patanmāṇikyavalayavalitāvanimaṇḍalāḥ || 55 ||

patadbhirmāṇikyairvalayaiśca māṇikyakhacitairvalayairvā valitāni 
saṃvṛtānyavanimaṇḍalāni yābhiḥ || 55 ||

chinnahāralatājālavikīrṇāmalamauktikāḥ |
dṛṣṭādṛṣṭastanaśreṇīpārśvodyatkanakaprabhāḥ || 56 ||

kurarīkarkaśākrandamandīkṛtaraṇāravāḥ |
dhārāvāhāsrutārāvabhinnapārśvavicetanāḥ || 57 ||

kurarīśabdavatkarkaśairduḥśravairākrandairmandīkṛto'bhibhūto raṇāravo 
yābhiḥ | dhārāvāhamavicchinnadhāraṃ yathā syāttathā 
āsrutairnirgatairākrandārāvairbhinnāni vidāritānīva pīḍitāni kukṣipārśvāni 
yāsām | ata eva vicetanāḥ kartavyārthacetanāśūnyāḥ || 57 ||

raktakardamabāṣpāmbuklinnagranthitavāsasaḥ |
bhujamūlārpitabhujairnīyamānā balānnṛbhiḥ || 58 ||

palāyanaśaṅkayā parasparaṃ granthitavāsasaḥ || 58 ||

ka ivāsminparitrātā syādityādīnavīkṣitaiḥ |
utpalālīva varṣadbhiḥ pariroditasainikāḥ || 59 ||

dīnairvīkṣitairvīkṣaṇaiḥ | parito dayayā roditāḥ rodanaśīlāḥ kṛtāḥ 
svapakṣasainikā yābhistāḥ || 59 ||

mṛṇālakomalācchorumūlajālaiḥ sunirmalaiḥ |
svacchāmbaratalālakṣyairākāśanalinīnibhāḥ || 60 ||

svaccheṣvambarataleṣu vastrāntaḥpradeśeṣvālakṣyaiḥ | 
ambarapadaśleṣādākāśanalinīnibhāḥ || 60 ||

ālolamālyavasanābharaṇāṅgarāgā 
bāṣpākulātatacalālakavallarīkāḥ |
ānandamandaranirantaramathyamānā-
tkāmārṇavātsamuditā iva rājalakṣmyaḥ || 61 ||

ātatā dīrghāścalāścālakavallaryo yāsāṃ tāḥ | ānando'tra viṣayasukhaṃ 
tallakṣaṇena mandareṇa mathyamānāt | rājñāṃ mūrtibhūtā lakṣmyaḥ saṃpado 
rājā candrastadghaṭitā lakṣmyaḥ śriyo vā || 61 ||

ityārṣe śrīvāsiṣṭhamahārāmāyaṇe vālmīkīye utpattiprakaraṇe līlo0 
agnidagdhagṛhādivarṇanaṃ nāma tricatvāriṃśaḥ sargaḥ || 43 ||

iti śrīvāsiṣṭhamahārāmāyaṇatātparyaprakāśe utpattiprakaraṇe 
agnidagdhagṛhādivarṇanaṃ nāma tricatvāriṃśaḥ sargaḥ || 43 ||


catuścatvāriṃśaḥ sargaḥ 44 

śrīvasiṣṭha uvāca |

etasminnantare rājamahiṣī mattayauvanā |
tadviveśa gṛhaṃ lakṣmīriva paṅkajakoṭaram || 1 ||

bhītāṃ vilokya mahiṣīṃ śrutvāntaḥpuradharṣaṇam |
yuddhāya rājño niryāṇaṃ līlātattvaṃ ca varṇyate || 1 ||

mattamiva vighūrṇamānaṃ yauvanaṃ yasyām | tallīlāprajñādhiṣṭhitaṃ rājño 
gṛham || 1 ||

ālolamālyavasanā bhinnahāralatākulā |
anuyātā vayasyābhirdāsībhirbhayavihvalā || 2 ||

candrānanāvadātāṅgī śvāsotkampipayodharā |
tārakākāradaśanā sthitā dyauriva rūpiṇī || 3 ||

candra iva candra eva ca ānanaṃ yasyāḥ | avadātāni gaurāṇi svacchāni cāṅgāni 
yasyāḥ || 3 ||

atha tasyā vayasyaikā rājānaṃ taṃ vyajijhapat |
bhūtasaṃgrāmasaṃrabdhamamarendramivāpsarāḥ || 4 ||

deva devī sahāsmābhiḥ palāyyāntaḥpurāntarāt |
śaraṇaṃ devamāyātā vātārteva latā drumam || 5 ||

devī kṛtābhiṣekā pradhānamahiṣī || 5 ||

rājandārā hṛtāstāste balavadbhirudāyudhaiḥ |
ūrmijālairmahābdhīnāṃ tīradrumalatā iva || 6 ||

dārāḥ anyā bhoginyaḥ || 6 ||

antaḥpurādhipāḥ sarve piṣṭāḥ śatrubhiruddhataiḥ |
aśaṅkitābhipatitairvātairiva varadrumāḥ || 7 ||

piṣṭāḥ saṃcūrṇitāḥ || 7 ||

dūreṇāśaṅkamāyātaiḥ parairnaḥ puramāhṛtam |
rātrau varṣāsvivodghoṣaiḥ kamalānīva vāribhiḥ || 8 ||

dūreṇa dūrāt | dūrāntikārthebhyo dvitīyā ca iti cāttṛtīyā | āhṛtamāskanditam || 
8 ||

p. 238)

dhūmaṃ varṣadbhirunnādairlelihānograhetibhiḥ |
vahnibhirnaḥ puraṃ prāptaṃ parayodhaiśca bhūribhiḥ || 9 ||

dhūmaṃ varṣadbhiḥ kiradbhiḥ | unnādairdhvanadbhiḥ | dhūmavarmabhiḥ iti pāṭhe 
spaṣṭam | unmādaiḥ iti pāṭhe utkṛṣṭo mādo harṣo glepanaṃ ca yeṣāṃ taiḥ | 
lelihānā iva calanta ugrā hetayaḥ khaḍgā jvālāśca yeṣām || 9 ||

parivārairvilāsinyo devya āhṛtya mūrdhajaiḥ |
ākrandantyo balānnītāḥ kurarya iva dhīvaraiḥ || 10 ||

parivāraiḥ śatrusainikaiḥ | kuraryo mṛgyaḥ pakṣiṇyaśca | dhīvarairlubdhakaiḥ || 
10 ||

iti no yeyamāyātā śākhā prasaraśālinī |
āpattāmalamuddhartuṃ devasyaivāsti śaktatā || 11 ||

āpat vipat | tāmalamatyarthamuddhartuṃ nivārayitum || 11 ||

ityākarṇyāvalokyāsau devyau yuddhāya yāmyataḥ |
kṣamyatāṃ mama bhāryeyaṃ yuṣmatpādābjaṣaṭpadī || 12 ||

asau rājā iti vākyamākarṇya devyau vilokya uvāceti śeṣaḥ | he devyau ahaṃ 
yuddhāya yāmi gacchāmi kṣamyatām | ājñāṃ vinaivāntarāle 
nirgamanāparādhaḥ | yuṣmatpādābjaṣaṭpadīti yuvābhyāṃ rakṣaṇīyetyāśayaḥ || 
12 ||

ityuktvā niryayau rājā kopāruṇitalocanaḥ |
mattebhanirbhinnavanaḥ kandarādiva kesarī || 13 ||

līlā līlāṃ dadarśātha svākārasadṛśākṛtim |
pratibimbamivāyātāmādarśe cārudarśanām || 14 ||

līlā prabuddhalīlā || 14 ||

prabuddhalīlovāca |

kimidaṃ devi he brūhi [me brūhīti pāṭhaḥ] kasmādiyamahaṃ sthitā |
yā sā'bhavamahaṃ pūrvaṃ kathaṃ seyamahaṃ sthitā || 15 ||

seyaṃ bhūtveti śeṣaḥ | yā ahaṃ sā iyaṃ katham | yā prathamavayaskā abhavaṃ sā 
tathaiva sthitā katham | svasyā anyatvāyogādatītāvasthāyāśca sthityasaṃbhavāditi 
bhāvaḥ || 15 ||

mantriprabhṛtayaḥ paurā yodhāḥ sabalavāhanāḥ |
sarva eva ta eveme sthitāstatra tathaiva te || 16 ||

kiṃca mantryādiṣvapi bhedapratyabhijñe viruddhe ityāha - mantriprabhṛtaya 
iti || 16 ||

tatrāpīha ca he devi sarve kathamavasthitāḥ |
bahirantaśca mukure ivaite kiṃ pracetanāḥ || 17 ||

pracetanāḥ sacetanāḥ kim || 17 ||

śrīdevyuvāca |

yathā jñaptirudetyantastathānubhavati kṣaṇāt |
citiścetyārthatāmeti cittaṃ cittārthatāmiva || 18 ||

citiśaktīnāmatarkyatvāttulyakarmodbodhitānāṃ tulya evāvirbhāvaḥ 
kvacidbhavatīti devī dṛṣṭisṛṣṭivādamālambya samādhatte - yatheti | 
cetyārthatāṃ adhyāsena cetyākāratām | yathā cittaṃ manaḥ svapnādau 
cittānubhūtajāgradarthākāratāmityarthaḥ || 18 ||

yādṛgarthaṃ jagadrūpaṃ tatraivodeti tatkṣaṇāt |
na deśakāladīrghatvaṃ na vaicitryaṃ padārthajam || 19 ||

yādṛk yadākāro'rtho yasmiṃstathāvidhaṃ saṃskārātmakaṃ jagadrūpaṃ tatra 
citte citi ca asti tādṛgevodeti | bhojakādṛṣṭodbodhitā 
māyāsaṃbalitacicchaktiraghaṭitamapi ghaṭayituṃ samarthetyarthaḥ | evaṃca 
deśakālālpatāvaipulyavirodho'pi parihṛta ityāśayenāha - neti | yadi 
padārthajaṃ syāttarhi tatsvabhāvaviruddhaṃ na ghaṭeta natu tatheti bhāvaḥ || 19 ||

bāhyamābhyantaraṃ bhāti svapnārtho'tra nidarśanam |
yadantaḥ svapnasaṃkalpapuraṃ ca kacanaṃ citeḥ || 20 ||

caitanye adhyastatvāttadābhyantaraṃ jagadbāhyaṃ bahirbhavamiva bhāti || 20 ||

tadetadbāhyanāmnaiva svabhyāsātsatsphuṭaṃ sthitam |
yādṛgbhāvo bhṛto bhartā tava tasmiṃstadā pure || 21 ||

svabhyāsāccirābhyāsāt sphuṭaṃ vyaktaṃ satsatyamiva sthitam | yādṛk bhāvo 
vāsanā yasya sa tathāvidhaḥ san mṛtaḥ || 21 ||

tādṛgbhāvastamevārthaṃ tatraiva samupāgataḥ |
anya eva hyamī bhūtāstebhyastāstādṛśā api || 22 ||

samupāgataḥ prāptavān | samānakarmavāsanodbodhitatvādākārasāmye'pyete 
mantryādijīvā na ta eva kiṃtvanye ityāha - anya eveti | ta eveti pratyabhijñayā 
abhyastāḥ punaḥpunaranubhūtā api tādṛśā anye eva || 22 ||

sadrūpā eva caitasya svapnasaṃkalpasainyavat |
avisaṃvādi sarvārtharūpaṃ yadanubhūyate || 23 ||

etasya rājñaścitsattayā sadrūpā eva | etāvadeva svāpnājjāgradvastuno 
vailakṣaṇyaṃ yadavisaṃvādi sarvapuruṣasādhāraṇārthatvaṃ naitāvanmātreṇa 
satyatāsiddhirityāha - avisaṃvādīti | candraprādeśikatvendrajālādāvapi 
avisaṃvādi sarvārthatvadarśanāditi bhāvaḥ || 23 ||

tasya tāvadvada kathaṃ kīdṛśī vāpi satyatā |
athavottarakāle tu bhaṅguratvādavastu tat || 24 ||

uttarakāle bādhyatvātsvapnasyāsatyatvaṃ cejjāgratyapi samānaṃ 
nāśabādhayorvastuni viśeṣābhāvādityāśayenāha - athaveti | tatsvāpnam || 
24 ||

īdṛkca sarvamevedaṃ tatra kā nāstitādhikā |
svapne jāgradasadrūpā svapno jāgratyasanmayaḥ || 25 ||

adhikā jāgradartheṣvityarthaḥ | parasparakālāsattvamapyaviśiṣṭamityāha - 
svapne iti || 25 ||

mṛtirjanmanyasadrūpā mṛtyāṃ janmāpyasanmayam |
viśaredviśarārutvādanubhūteśca rāghava || 26 ||

nāśe'pi bādhavatparasparakālāsattvaṃ tulyamityāha - mṛtiriti | nāśe 
avayavānāṃ viśarārutvāddravyaṃ viśarennaśyet | bādhe 
tvanubhūteranubhavabalādviśaret | iti nimittabhede'pi na viśaraṇe viśeṣa ityarthaḥ || 
26 ||

evaṃ na sannāsadidaṃ bhrāntimātraṃ vibhāsate |
mahākalpāntasaṃpattāvapyadyātha yuge'nagha || 27 ||

prāk satyatopapāditā iha tvasatyatetyanirvacanīyatā dvayorapi sametyāha - 
evamiti | evaṃ ca sṛṣṭikāle pralayakāle cāviśiṣṭaṃ sadrūpaṃ brahma 
siddhamityāha - mahākalpānteti | mahākalpāntasaṃpattāvapi adyāpi 
athānantaramatītānāgatayugabhede'pi kadācana kadāpi yannāsti tatsvarūpeṇa na 
kiṃtu tatkalpanādhiṣṭhānaṃ brahmaivāsti atastadeva jagannatu 
bhāsamānamabrahmarūpaṃ jagadityarthaḥ || 27 ||

p. 239)

na kadācana yannāsti tadbrahmaivāsti tajjagat |
tasminmadhye kacantīmā bhrāntayaḥ sṛṣṭināmikāḥ || 28 ||

vyomni keśoṇḍrakānīva na kacantīva vastutaḥ |
yathā taraṅgā jaladhau tathemāḥ sṛṣṭayaḥ pare || 29 ||

na kacantyeveti vaktavye ivakāraḥ prapañcavattadabhāvasyāpi brahmātiriktasya 
mithyātvadyotanārthaḥ || 29 ||

utpattyotpattya līyante rajāṃsīva mahānile |
tasmādbhrāntimayābhāse mithyātvamahamātmani || 30 ||

mithyaiva tvaṃ ahaṃ ityevaṃvibhāgātmani || 30 ||

mṛgatṛṣṇājalacaye kaivāsthā sargabhasmani |
bhrāntayaśca na tatrānyāstāstadeva paraṃ padam || 31 ||

sargabhasmani dagdhapaṭabhasmaprāye prapañce | nanu viṣayabādhe'pi 
bhrāntijñānasvarūpābādhāttaireva dvaitaṃ syāttatrāha - bhrāntayaśceti | 
nirviṣayajñānānāṃ parasparaṃ brahmataśca 
bhedakābhāvādbrahmamātratvamityarthaḥ || 31 ||

ghane tamasi yakṣābhāstama eva na yakṣakaḥ |
tasmājjanmamṛtirmoho vyāmohatvamidaṃ tatam || 32 ||

yakṣābhāḥ bālasya yakṣabhrāntayaḥ | vyāmoho'jñānaṃ tasya bhāvo 
vyāmohatvaṃ tadīyāvaraṇavikṣepaśaktistadevedaṃ jagadrūpaṃ tatam || 32 ||

sarvaṃ tatsamahākalpaṃ śāntau yadavaśiṣyate |
nātaḥ satyamidaṃ dṛśyaṃ na cāsatyaṃ kadācana || 33 ||

mahākalpo brahmajñānena sarvabādhalakṣaṇo vaijñānikaḥ pralayastena sahitaṃ 
bādhyamityarthaḥ | adhiṣṭhānabrahmasattaiva dṛśyasya 
sattvāsatvādisarvapakṣānniruṇaddhītyāha - śāntāvityādinā | sarvaśāntau 
yadavaśiṣyate brahma ato brahmataḥ satyaṃ netyādisaṃbandhaḥ || 33 ||

dvayamevaitadathavā brahma tatraiva saṃbhavāt |
ākāśe paramāṇvantardravyāderaṇuke'pi ca || 34 ||

dvayaṃ satyāsatyobhayarūpaṃ tu naiva | ekasya 
viruddhobhayarūpatvāsaṃbhavādityarthaḥ | tatra triṣvapi viruddheṣu 
kalpeṣvavirodhena saṃbhavādbrahmaiveti kalpaḥ śreyānityāha - brahmeti | 
kalpanāmātratvaṃ prapañcasya sarvatra saṃbhavatītyāha - ākāśe iti | 
dravyaguṇāderaṇuke alpatare'pyantarbhāge || 34 ||

jīvāṇuryatra tatredaṃ jagadvetti nijaṃ vapuḥ |
agnirauṣṇyaṃ yathā vetti nijabhāvakramoditam || 35 ||

vāsanābalenātmanyanātmādhyāse dṛṣṭāntamāha - agniriti | 
pūrvamanagnirevopāsako'hamevāgnirityupāsanātmakanijabhāvanā##-

paśyatīdaṃ tathaivātmā svātmabhūtaṃ viśuddhacit |
yathā sūryodaye gehe bhramanti trasareṇavaḥ || 36 ||

tatheme paramākāśe brahmāṇḍatrasareṇavaḥ |
yathā vāyau sthitaḥ spanda āmodaḥ śūnyamambare || 37 ||

spanda āmodaśca vāyau yathā sthitaḥ | śūnyaṃ śūnyatvam || 37 ||

piṇḍagrahavinirmuktaṃ yathā viśvaṃ sthitaṃ pare |
bhāvābhāvagrahotsargasthūlasūkṣmacarācarāḥ || 38 ||

piṇḍagrahaḥ sthaulyam | bhāvābhāvau āvirbhāvatirobhāvau | graha upādānam | 
utsargastyāgaḥ | kriyāmātropalakṣaṇametat || 38 ||

vivarjitasyāvayavairbhāgā brahmaṇa īdṛśāḥ |
sākārasyāvabodhāya vijñeyā bhavatādhunā || 39 ||

bhāgāḥ kalpitavibhāgāḥ | bhavateti puṃstvādrāmaṃ prati vasiṣṭhoktiḥ | te ca 
sākārasya tasya viśvasya nirākāratvāvabodhāya tādṛśasvātmano'nanyā 
anavayavā iva vijñeyāḥ | ivakāraḥ sāvayavatāvanniravayavatāyā api 
mithyātvadyotanārthaḥ || 39 ||

ananyāḥ svātmanastasya tenānavayavā iva |
yathāsthitamidaṃ viśvaṃ nijabhāvakramoditam || 40 ||

evamanavayavatvena nijabhāvanākrameṇa pāramārthikarūpeṇāvirbhūtaṃ 
yathāsthitameva viśvaśabdārthai riktaṃ śūnyaṃ na bhaviṣyati | viśvaśabdasya 
pūrṇārthatvaparyavasānātpūrṇasya ca riktatvāyogāditi bhāvaḥ || 40 ||

riktaṃ na viśvaśabdārthairananyadbrahmaṇi sthitam |
na tatsatyaṃ na cāsatyaṃ rajjusarpabhramo yathā || 41 ||

tatra hetuḥ - ananyaditi | tarhi yatsāvayavaṃ viśvaṃ bhāsate tatkiṃ tatrāha ##-

mithyānubhūtitaḥ satyamasatyaṃ satparīkṣitam |
paramaṃ kāraṇaṃ cittvājjīvatvamiti cetyalam || 42 ||

tatra hetumāha - mithyeti | nahi bhrāntijñānānubhūtaṃ satyaṃ bhavati na vā 
vastutattvaparīkṣaṇātmakaṃ tadbādhakajñānaṃ satyamapahnute yenāsatyaṃ 
syāditi bhāvaḥ | cittvāt māyāpihitasvarūpacittvāt || 42 ||

tatastathaivānubhavājjīvatvaṃ vindati sphuṭam |
satyaṃ bhavatvasatyaṃ vā khe vibhātamidaṃ jagat || 43 ||

anubhavāccirasaṃvedanadṛḍhānubhavāt | saṃsārasya ca jaivī bhogecchā 
heturviṣayarañjanaivopayujyate na satyatvamasatyatvaṃ vetyāha - satyamiti || 43 
||

rañjayatyeva jīvāṇuḥ svecchābhiranubhūtibhiḥ |
anubhūyanta evāśu kāścitpūrvānubhūtitaḥ || 44 ||

aupodghātikamuktvā prastutapraśnasamādhānamāha - anubhūyanta ityādinā | 
pūrvānubhūtitaḥ pūrvānubhūtyā samā asamāśca kecidapūrvānubhavā 
anubhūyanta ityanvayaḥ || 44 ||

apūrvānubhavāḥ kāścitsamāścaivāsamāstathā |
kvacitkadācittā eva kvacidardhasamā api || 45 ||

sarvatadvāsanodbhave bhedāgrahāttā eveti kacanti | ardhavāsanodbhave ardhasamā 
api || 45 ||

p. 240)

kacantyasatyāḥ satyābhā jīvākāśe'nubhūtayaḥ |
tatkulāstatsamācārāstajjanmānastadīhitāḥ || 46 ||

tayoḥ prathamo'yaṃ prakāra ityāha - tatkulā ityādinā || 46 ||

ta eva mantriṇaḥ paurāḥ pratibhāne bhavanti ca |
te caivātmanyalaṃ satyā deśakālehitaiḥ samāḥ || 47 ||

teṣāmadhiṣṭhānadṛṣṭyā paramārthataḥ prāktanābhedaḥ adhyastadṛṣṭyā tu 
sāmyaṃ paryavasyatītyāha - te ceti | ātmani pāramārthikasvarūpe alamatyantaṃ 
ta eveti satyāḥ svasvadeśakālehitadṛṣṭyā tu samāstulyāḥ || 47 ||

sarvagātmasvarūpāyāḥ pratibhāyā iti sthitiḥ |
yathā rājātmani vyomni pratibhodeti sanmayī || 48 ||

sarvatraivameva caitanyasthitirityāha - sarvageti | nanvīśvarasya 
pratibhānusāryarthanirmātṛtvaṃ śrutaṃ jīvasya tvarthānusāryeva pratibhodayaḥ | 
anyathā mānorathikasyāpi satyatvasādhāraṇyayorāpattestatkathaṃ 
rājapratibhāmātrādarthānāṃ siddhiritarajīvasādhāraṇavyavahārayogyatā 
cetyāśaṅkyāha - yatheti | rājātmani yathā yādṛśī sanmayī 
sarvasādhāraṇasatyārthā pratibhā udeti tathā tadagragā tataḥ pūrvabhāvinī 
sādhāraṇabhojakādṛṣṭavaśāt sacchabdavācye ambare avyākṛtākāśarūpe 
īśvare satyasaṃkalparūpā pratibhā udetyeva | tathāca noktadoṣa iti bhāvaḥ || 48 ||

tathā tadagragodeti satyeva pratibhāmbare |
tvacchīlā tvatsamācārā tvatkulā tvadvapurmayī || 49 ||

iti līleyamābhāti pratibhāpratibimbajā |
sarvage saṃvidādarśe pratibhā pratibimbati || 50 ||

iti uktadiśā ābhāti | sarvatreyameva rītirityāha - sarvage iti || 50 ||

yādṛśī yatra sā tatra tathodeti nirantaram |
jīvākāśasya yāntasthā pratibhā kurute svayam |
sā bahiśca cidādarśe pratibimbādiyaṃ sthitā || 51 ||

antasthā antaryāmīśvarapratibhāsā bahiśca kurute | tathāca bāhyatvena 
sādhāraṇadṛśyatvopapattiriti bhāvaḥ || 51 ||

eṣā tvamambaramahaṃ bhuvanaṃ dharā ca
rājeti sarvamahameva vibhātamātram |
cidvyomabilvajaṭharaṃ viduraṅga viddhi
tvaṃ tena śāntamalamāssva yathāsthiteha || 52 ||

ambaramākāśaṃ tadantargataṃ bhuvanaṃ tadantargatā dharā tadantargatā tvaṃ 
ahaṃ rājā ceti sarvaṃ vibhātamātraṃ cinmātrasvabhāvaṃ ahaṃ pratyagrūpameva | 
evamevānye tattvajñāḥ sarva cidvyomalakṣaṇabilvasya jaṭharaṃ tatsattāmātraṃ 
bījagarbhaṃ viduḥ | he aṅga līle tvamapi tathā viddhi | tena yathāsthitā 
svabhāvasthā śāntaṃ nirvikṣepamāssva || 52 ||

ityārṣe śrīvāsiṣṭhamahārāmāyaṇe mokṣopāye utpattiprakaraṇe līlo0 
agnidāharātriyuddhe jagadbrahmavarṇanaṃ nāma catuścatvāriṃśaḥ sargaḥ 
|| 44 ||

iti śrīvāsiṣṭhamahārāmāyaṇatātparyaprakāśe utpattiprakaraṇe 
jagadbrahmavarṇanaṃ nāma catuścatvāriṃśaḥ sargaḥ || 44 ||


pañcacatvāriṃśaḥ sargaḥ 45 

śrīsarasvatyuvāca |

vidūrathaste bhartaiṣa tanuṃ tyaktvā raṇāṅgaṇe |
tadevāntaḥpuraṃ prāpya tādṛgātmā bhaviṣyati || 1 ||

varo dvitīyalīlāyāḥ padmaprāptirihocyate |
jīvānāṃ phalalābhaśca svasaṃkalpānusārataḥ || 1 ||

tādṛgātmā padmabhūpālātmā || 1 ||

śrīvasiṣṭha uvāca |

ityākarṇya vaco devyā līlā sā tatpurāspadā |
puraḥ prahvā sthitovāca vacanaṃ vihitāñjaliḥ || 2 ||

prahvā bhaktinamrā puraḥ sthitā | vihitāñjaliḥ || 2 ||

dvitīyalīlovāca |

devī bhagavatī jñaptirnityamevārcitā mayā |
svapne saṃdarśanaṃ [svamityapi pāṭhaḥ] devī sā dadāti niśāsu me 
|| 3 ||

sā yādṛśyeva deveśi tādṛśyeva tvamambike |
tanme kṛpaṇakāruṇyādvaraṃ dehi varānane || 4 ||

tvaṃ tādṛśyeva dṛśyase ataḥ saiva tvamityāśayaḥ || 4 ||

śrīvasiṣṭha uvāca |

ityuktā sā tadā jñaptiḥ smṛtvā tadbhaktibhāvanam |
idaṃ prasannā provāca tāṃ līlāṃ tatpurāspadām || 5 ||

bhaktyā bhāvanaṃ cintanaṃ pūjanaṃ ca || 5 ||

śrīdevyuvāca |

ananyayā bhāvanayā yāvajjīvamajīrṇayā |
parituṣṭāsmi te vatse gṛhāṇābhimataṃ varam || 6 ||

taddeśalīlovāca |

raṇāddehaṃ parityajya yatra tiṣṭhati me patiḥ |
anenaiva śarīreṇa tatra syāmetadaṅganā || 7 ||

tiṣṭhati sthāsyati | vartamānasāmīpye vartamānavat || 7 ||

śrīdevyuvāca |

evamastu tvayā'vighnaṃ pūjitāsmi sute ciram |
ananyabhāvayā bhūri puṣpadhūpasaparyayā || 8 ||

avighnamiti karmasāṅgatāmāha | ananyabhāvayā asādhāraṇyā || 8 ||

śrīvasiṣṭha uvāca |

atha taddeśalīlāyāṃ phullāyāṃ tadvarodayāt |
pūrvalīlābravīddevīṃ saṃdehalulitāśayā || 9 ||

phullāyāṃ saṃtoṣeṇa vikāsitāyāṃ satyām | tasyāḥ sthūlaśarīreṇa 
bhartṛlokaprāptiḥ svasya tu dehaṃ tyaktveti kuto viśeṣa iti saṃdehena lulito lolaḥ 
kṛta āśayo yasyāḥ sā || 9 ||

p. 241)
 
pūrvalīlovāca |

ye satyakāmāḥ santyevaṃsaṃkalpā brahmarūpiṇaḥ |
tvādṛśāḥ sarvamevāśu teṣāṃ siddhyatyabhīpsitam || 10 ||

tatrādau saṃdehabījamāha - ye iti || 10 ||

tattenaiva śarīreṇa kimarthaṃ nāhamīśvari |
lokāntaramidaṃ nītā taṃ girigrāmakaṃ vada || 11 ||

tattasmātsatyakāmatābalāt || 11 ||

śrīdevyuvāca |

na kiṃcitkasyacidahaṃ karomi varavarṇini |
sarvaṃ saṃpādayatyāśu svayaṃ jīvaḥ svamīhitam || 12 ||

svasya na svataḥ kāmanāsti pūrṇakāmatvāt | prāṇikarmānusāriṇī tu sā 
tadvyavasthayaiva vyavasthitetyāśayena jñaptiḥ samādhatte - na 
kiṃcidityādinā || 12 ||

ahaṃ hitaṃ raṭe jñaptiḥ saṃvinmātrādhidevatā |
pratyekamasti cicchaktirjīvaśaktisvarūpiṇī || 13 ||

hitaṃ prāṇyabhilaṣitaṃ bhāviśubhaṃ raṭe varadānena prakāśayāmi | 
phalotpādane ca jīvānāṃ pratyekaṃ 
prāktanakāmakarmavāsanāvacchinnacidātmakajīvaśaktisvarūpiṇī 
tattatkāryabījabhūtā māyāsaṃvalitacicchaktirasti || 13 ||

jīvasyodeti yā śaktiryasya yasya yathā yathā |
bhāti tatphaladā nityaṃ tasya tasya tathā tathā || 14 ||

atastadanusāreṇaivāhaṃ phalapradetyāha - jīvasyeti | bhāti 
karmānuṣṭhānahetukāmanāviṣayatayā sphurati || 14 ||

māṃ samārādhayantyāstu jīvaśaktistavoditā |
tadā bhavadyadīha syāṃ muktāsmīti ciraṃ tadā || 15 ||

asmītyahaṃśabdaparyāyaṃ tiṅantapratirūpakamavyayam | ahaṃ muktā syāṃ iti 
bhāvikarmatatphalasūkṣmāvasthānagarbhakāmanāvacchinnacidrūpā jīvaśaktiḥ || 
15 ||

tena tena prakāreṇa tvaṃ mayā saṃprabodhitā |
tayā yuktyāmalaṃ bhāvaṃ nītāsi varavarṇini || 16 ||

bodhanirastājñānāvaraṇanirmalātmāvasthitilakṣaṇamamalaṃ bhāvam || 16 ||

anayaivaṃ bhāvanayā bodhitāsi ciraṃ tadā |
tamevārthaṃ prāptavatī sadā svacitiśaktitaḥ || 17 ||

muktā syāmityevaṃbhāvanayā ciraṃ yuktā tvamanayā prāgdarśitayuktyā 
bodhitāsi | taṃ bhāvitamevārtham || 17 ||

yasya yasya yathodeti svacitprayatanaṃ ciram |
phalaṃ dadāti kālena tasya tasya tathā tathā || 18 ||

svacidavacchinnaṃ prayatanaṃ puruṣaprayatnaḥ || 18 ||

tapo vā devatā vāpi bhūtvā svaiva cidanyathā |
phalaṃ dadātyatha svairaṃ nabhaḥphalanipātavat || 19 ||

nabhaḥphalanipātavanmithyābhūtamityarthaḥ || 19 ||

svasaṃvidyatanādanyanna kiṃcicca kadācana |
phalaṃ dadāti tenāśu yathecchasi tathā kuru || 20 ||

yathā yādṛśaṃ phalamicchasi tathā tadanurūpaṃ karma kuru || 20 ||

cidbhāva eva nanu sargagato'ntarātmā [sarvagataḥ iti pāṭhaḥ]
yaccetati prayatate ca tadaiti tacchrīḥ |
ramyaṃ hyaramyamathaveti vicārayasva
yatpāvanaṃ tadavabudhya tadantarāssva || 21 ||

cidbhāvaścitsattā | nanviti niścaye | tadā prākkāle ramyaṃ vihitamathavā aramyaṃ 
niṣiddhaṃ yatkarma cetati prayatate ca uttarakālaṃ tasyaiva phalarūpā śrīḥ eti udeti 
iti vicārayasva | vicāreṇa ca yatpāvanaṃ padaṃ tadavabudhya tadantaḥ āssva tiṣṭha 
|| 21 ||

ityārṣe śrīvāsiṣṭhamahārāmāyaṇe vālmīkīye utpattiprakaraṇe lī0 
satyakāmasatyasaṅkalpāstitā nāma pañcacatvāriṃśaḥ sargaḥ || 45 ||

iti śrīvāsiṣṭhamahārāmāyaṇatātparyaprakāśe utpattiprakaraṇe 
satyakāmasatyasaṅkalpāstitā nāma pañcacatvāriṃśaḥ sargaḥ || 45 ||


ṣaṭcatvāriṃśaḥ sargaḥ 46 

śrīrāma uvāca |

evaṃ saṃkathayantīṣu tāsu tasmingṛhodare |
vidūrathaḥ kimakaronnirgatya kupito gṛhāt || 1 ||

vidūrathasya yuddhārthaṃ nirgamaḥ sainyasaṃbhramaiḥ |
raṇabhūmipraveśena yuddhārambhaśca varṇyate || 1 ||

śrīvasiṣṭha uvāca |

vidūrathaḥ svasadanānnirgataḥ parivāritaḥ |
parivāreṇa mahatā ṛkṣaugheṇeva candramāḥ || 2 ||

ṛkṣaugheṇa nakṣatragaṇena || 2 ||

sannaddhasarvāvayavo lagnahāravibhūṣaṇaḥ |
mahājayajayārāvaiḥ surendra iva nirgataḥ || 3 ||

varmāyudhādinā sannaddhasarvāvayavaḥ | lagnāni svasvocitasthāneṣvāsaktāni 
hāravibhūṣaṇāni yasya || 3 ||

samādiśanyodhagaṇaṃ śṛṇvanmaṇḍalasaṃsthitim |
ālokayanvīragaṇānāruroha nṛpo ratham || 4 ||

samādiśan tattaducitakāryeṣvājñāpayan | mantribhiruktāṃ maṇḍalasya 
vyūharacanāviśeṣasya saṃsthitiṃ janapada vyavasthāṃ vā || 4 ||

kūṭākārasamākāraṃ muktāmāṇikyamaṇḍitam |
patākāpañcabhirvyāptaṃ dyuvimānamivottamam || 5 ||

kūṭasya mervādiśikharasyākāreṇa sama ākāro yasya | dyuvimānaṃ svarge 
prasiddhaṃ vimānam || 5 ||

p. 242)

cakrabhittipariprotaprakacatkāñcanāṅkuram |
muktājālaraṇatkāracāruvikramakūbaram || 6 ||

cakreṣu bhittiṣu ca pariprotā nikhātāḥ prakacantaḥ kāñcanāṅkurāḥ svarṇakīlā 
yatra | vikramakūbaraṃ dīrghāgrabhāgam || 6 ||

sugrīvairlakṣaṇopetaiḥ praśastaiḥ pracalaiḥ kṛśaiḥ |
javoḍḍayanavegena pravahadbhiḥ surāniva || 7 ||

praśastairuttamajātijaiḥ | surānivāntarikṣe pravahadbhirityatiśayoktiḥ || 7 ||

vāyuṃ javena sahasā asahadbhirgatikramaiḥ |
prohyadbhiriva paścārdhamāpibadbhirivāmbaram || 8 ||

pūrvakāyagatikramaiḥ paścārdhaṃ prohyadbhirvahadbhiriva | chāndaso 
vikaraṇavyatyayaḥ || 8 ||

yojitairiva saṃpūrṇaiścandraiścāmaradīptibhiḥ |
aśvairaṣṭabhirābaddhamāśāpūrakaheṣitaiḥ || 9 ||

cāmaradīptibhiḥ saṃpūrṇaiścandrairyojitairiveti sarvatrotprekṣā || 9 ||

athodapataduddāmanāgābhraravanirbharaḥ |
śailabhittipratidhvānadāruṇo dundubhidhvaniḥ || 10 ||

nāgā gajāstallakṣaṇānāmabhrāṇāṃ raveṇa nirbharo'tiśayitaḥ | śailānāṃ 
bhittiṣu vapreṣu pratidhvānena dāruṇo bhīrubhīṣaṇaḥ || 10 ||

mattasainikanirmuktairvyāptaṃ kalakalāravaiḥ |
kiṃkiṇījālanirdhvānairhetisaṃghaṭṭaghaṭṭitaiḥ || 11 ||

hetīnāmāyudhānāṃ saṃghaṭṭena saṃghaṭṭanaśabdena ghaṭṭitairnibiḍitaiḥ || 11 
||

dhanuścaṭacaṭāśabdaiḥ śarasītkāragāyanaiḥ |
parasparāṅganiṣpiṣṭakavacaughajhaṇjjhaṇaiḥ || 12 ||

jvaladagniṭaṇatkārairārtimatkrandanāravaiḥ |
parasparabhaṭāhvānairbandivikṣubdharodanaiḥ || 13 ||

bandibhirvīrotsāhāyādhikṣepeṇa vikṣubdhānāmayuddhakṣatapīḍitānāṃ 
kātarāṇāṃ rodanaiḥ || 13 ||

śilāghanīkṛtāśeṣabrahmāṇḍakuharo dhvaniḥ |
hastagrāhyo'bhavadbhīmo daśāśākuñjapūrakaḥ || 14 ||

svapūraṇena śilāvadghanīkṛtaṃ nirantarīkṛtamaśeṣaṃ brahmāṇḍakuharaṃ 
yena | ghanatvādeva hastagrāhya ityutprekṣā || 14 ||

athodapatadādityapathapīvararodhakam |
rajonibhena bhūpīṭhamambaroḍḍayanonmukham || 15 ||

ādityapathasya pīvaraṃ sat rodhaṃ kāmayate iti rodhakam | kameḥ kvip | rajonibhena 
veṣeṇa bhūpīṭhameva ambaroḍḍayanonmukhaṃ bhūtvā udatiṣṭhadityutprekṣā || 15 
||

garbhavāsamivāpannaṃ tenāsīttanmahāpuram |
mūḍhatvaṃ yauvaneneva ghanatāmāyayau tamaḥ || 16 ||

teja rajasā | mūḍhatvaṃ svābhāvikamajñānam | rajodhikena yauvaneneva | 
tamondhakāro ghanatāṃ nibiḍatām || 16 ||

prayayuḥ kvāpi dīpaughā divaseneva tārakāḥ |
āyayurbalamālolā naiśabhūtapramparāḥ || 17 ||

balaṃ vīryaṃ āyayuḥ prāpuḥ || 17 ||

dadṛśustanmahāyuddhaṃ dve līle sā kumārikā |
prasphuṭaddhṛdayeneva devīdattamahādṛśau || 18 ||

devyā jñaptyā dattā mahādṛśo divyadṛṣṭayo yayoste | sā vidūrathasya 
kumārikā kanyā ca devīdattamahādṛgiti vipariṇāmena saṃbadhyate || 18 ||

praśemuratha hetīṣu prodyatkaṭakaṭāravāḥ |
ekārṇavapayaḥpūrairvālavā iva vahnayaḥ || 19 ||

atha vidūrathanirgamanānantaraṃ nagaraluṇṭākānāṃ saindhavānāṃ 
hetīnāmiṣūṇāṃ ca prodyantaḥ kaṭakaṭāravāḥ praśemuḥ pralaye 
ekārṇavapayaḥpūrairvālavā vāḍavā vahnaya iva | laḍayorabhedāt || 19 ||

śanaiḥ senāṃ samākarṣannājñāyata balāntaram |
viveśapakṣaproḍḍīno merurekamivārṇavam || 20 ||

senāṃ samākarṣansa vidūrathaḥ saindhavānāṃ balasya svabalasya ca antaraṃ 
tāratamyaṃ na ajñāyata | avijñāyaiva ekaṃ sāṃvartamarṇavaṃ meruriva viveśa 
parabalamiti śeṣaḥ || 20 ||

athodabhūdguṇadhvānaṃ caṭaccaṭaditi sphuṭam |
racitāṃśumayāmbhodāśceruḥ paraparamparāḥ || 21 ||

guṇadhvānaṃ jyāsiṃjitam | racitāḥ svāyudhāṃśumayā ambhodā meghā 
yābhistāḥ pareṣāṃ śatrūṇāṃ paramparāśceruḥ || 21 ||

yayurambaramāśritya nānāhetivihaṃgamāḥ |
prasabhruralamāttāsumalināḥ śastradīptayaḥ || 22 ||

āttāsavao gṛhītaparaprāṇā ata eva pāpeneva malināḥ śyāmāḥ | prasasruḥ 
prasṛtāḥ || 22 ||

jajvaluḥ śastrasaṃghaṭṭajvalanā ulmukāgnivat |
jagarjuḥ śaradhāraughānvarṣanto vīravāridāḥ || 23 ||

viviśuḥ krakacakrūrā vīrāṅgeṣu ca hetayaḥ |
petuḥ paṭapaṭārāvaṃ hetiniṣpiṣṭayo'mbare || 24 ||

hetiniṣpiṣṭayaḥ khaḍgaprahārā eva paṭapaṭārāvātmanā ambare peturutpetuḥ || 24 
||

jagmuḥ śamaṃ tamāṃsyāśu śastrakānaladīpakaiḥ |
babhūvurakhilā senā navanārācaromaśāḥ || 25 ||

uttasthuryamayātrāyāṃ kabandhanaṭapaṅktayaḥ |
jaguruccai raṇodrekaṃ piśācyo raṇadārikāḥ || 26 ||

yamayātrāyāṃ yamārādhanayātrotsave iti yāvat | naṭāstadanurūpā 
raṇotsavālaṃkārabhūtā dārikā bālikāstaruṇya iti yāvat || 26 ||

udagurdantasaṃghaṭṭaṭaṃkārā dantināṃ balāt |
ūhuḥ kṣepaṇapāṣāṇamahānadyo nabhastale || 27 ||

ut ūrdhvamaguḥ || 27 ||

petuḥ śavā nivātāstasaṃśuṣkavanaparṇavat |
niryayurlohitā nadyo raṇādrermṛtivarṣiṇaḥ || 28 ||

nitarāṃ vātenāstaiḥ kṣiptaiḥ saṃśuṣkairvanaparṇaistulyaṃ tadvannipetuḥ | 
mṛtiḥ prāṇimaraṇaṃ tena varṣiṇo vṛṣṭiplāvitādraṇalakṣaṇādadreḥ sakāśāt 
|| 28 ||

p. 243)

praśemuḥ pāṃsavo raktaistamāṃsyāyudhavahnibhiḥ |
yuddhaikadhyānataḥ śabdā bhayāni mṛtiniścayaiḥ || 29 ||

praśemuriti sarvatra saṃbadhyate | śabdā vākprasarāḥ || 29 ||

abhavatkevalaṃ yuddhamapaśabdamasaṃbhramam |
anākulāmbuvāhābhaṃ khaḍgavīcisaṭākṛtam || 30 ||

apaśabdamapagataśabdam | vāyvādyanākulavarṣadambuvāhābham | vīcayo'tra 
vidyuttaraṅgāstaiḥ saṭāṃkṛtam || 30 ||

khadakhadaravasaṃvahaccharaughaṃ
ṭakaṭakakitāravasaṃpatadbhuśuṇḍi |
jhaṇajhaṇaravasaṃmilanmahāstraṃ
timitimivadraṇamāsa dustaraṃ tat || 31 ||

timitimītyuktaśastrātiriktapraharaṇadhvanyanukaraṇam | tadvat raṇaṃ yuddhaṃ 
dustaraṃ āsa | bhīrūṇāmiti śeṣaḥ || 31 ||

ityārṣe śrīvāsiṣṭhamahārāmāyaṇe vālmīkīye utpattiprakaraṇe līlopākhyāne 
vidūrathaniryāṇaṃ nāma ṣaṭcatvāriṃśaḥ sargaḥ || 46 ||

iti śrīvāsiṣṭhamahārāmāyaṇatātparyaprakāśe utpattiprakaraṇe 
vidūrathaniryāṇaṃ nāma ṣaṭcatvāriṃśaḥ sargaḥ 46 ||


saptacatvāriṃśaḥ sargaḥ 47 

śrīvasiṣṭha uvāca |

etasminvartamāne tu ghore samarasaṃgame |
līlādvayamuvācedaṃ jñaptiṃ bhagavatīṃ punaḥ || 1 ||

sindhoḥ śatrujaye hetuḥ sūryodayaraṇakramaḥ |
yuddhaṃ ca dvairathaṃ rājñormantrāstrairiha kīrtyate || 1 ||

punaḥśabdena vakṣyamāṇapraśnottarayoḥ prāguktayuktibhireva gatārthatvāt 
punaruktaprāyatayā uktārthasphuṭīkāramātraprayojanatāṃ darśayati || 1 ||

līlādvayamuvāca |

devi kasmādakasmānnau bhartā jayati no raṇe |
vada tvayyapi tuṣṭāyāmasminvidrutavāraṇe || 2 ||

vidrutāḥ pradhāvitā vāraṇā yasmiṃstathāvidhe raṇe nau āvayorbhartā vidūrathaḥ 
|| 2 ||

śrīsarasvatyuvāca |

ciramārādhitānena vidūrathanṛpāriṇā |
ahaṃ putri jayārthena na vidūrathabhūbhṛtā || 3 ||

ārādhitā jayakāmanayeti śeṣaḥ || 3 ||

tenāsāveva jayati jīyate ca vidūrathaḥ |
jñaptirantargatā saṃvidetāṃ māṃ yo yadā yathā || 4 ||

antargatā sarvaprāṇimanontargatā saṃvitsaṃvedanamahamiti śeṣaḥ || 4 ||

prerayatyāśu tattasya tadā saṃpādayāmyaham |
yo yathā prerayati māṃ tasya tiṣṭhāmi tatphalā || 5 ||

prerayati kāmakarmavāsanābalātphaladānonmukhīkaroti | saṃpādanaṃ ca svasya 
tattatphalabhāvena vivarta evetyuktārthasphuṭīkāreṇāha - ya iti || 5 ||

na svabhāvo'nyatāṃ dhatte vahnerauṣṇyamivaiṣa me |
anena mukta eva syāmahamityasmi bhāvitā || 6 ||

anena vidūrathena || 6 ||

pratibhārūpiṇī tena bāle mukto bhaviṣyati |
etadīyaḥ svayaṃ śatruḥ sindhurnāma mahīpatiḥ || 7 ||

bāle ityaprabuddhalīlāsaṃbodhanam | prabuddhalīlāyāḥ prāgeva samāhitatvāt || 7 ||

jayāmyahaṃ syāṃ saṃgrāma ityanenāsmi pūjitā |
tasmādvidūratho dehaṃ tatprāpya saha bhāryayā || 8 ||

jayena āmayati pīḍayati śatrūniti jayāmī ahaṃ syāṃ iti saṃkalpena | syāmiti 
sāmānyasya jayāmīti kriyāviśeṣeṇa pacatibhavatītivadabhedānvayo vā || 8 ||

tvayānayā ca kālena bāle mukto bhaviṣyati |
etadīyaḥ svayaṃ śatruḥ sindhurnāma mahīpatiḥ || 9 ||

tvayā anayā ca bhāryayā saha || 9 ||

hatvainaṃ vasudhāpīṭhe jayī rājyaṃ kariṣyati [bhaviṣyati iti pāṭhaḥ] 
|

śrīvasiṣṭha uvāca |

evaṃ devyāṃ vadantyāṃ tu balayoryudhyamānayoḥ || 10 ||

ravirdraṣṭumivāścaryamājagāmodayācalam |
celustimirasaṃghātā balānīvārirūpiṇaḥ || 11 ||

vidūrathasyārirūpiṇo ye timirasaṃghātā rātrau rakṣaḥpiśācādīn jīvasaṅghān 
balāni svasainyānīva asṛjan āviścakrurityutprekṣā | saṃdhyāyāṃ tārakā iveti 
tasyopamānam || 11 ||

asṛjanjīvasaṅghānye saṃdhyāyāṃ tārakā iva |
śanaiḥ prakaṭatāṃ jagmurnīlākāśādribhūmayaḥ [bilākāśādri iti 
mudritapustake pāṭhaḥ] || 12 ||

bhuvanaṃ kajjalāmbhodherivotkṣiptamarājata |
petuḥ kanakaniḥsyandasundarā raviraśmayaḥ || 13 ||

utkṣiptaṃ paryānītam || 13 ||

śaileṣu varavīreṣu raṇe raktacchaṭā iva |
adṛśyata tato vyoma tathā raṇamahītalam || 14 ||

raṇamahītalaṃ vīrabāhubhirbhrāntabhujagamiva vyoma tu sūryasya bāhubhiriva 
kiraṇaiḥ || 14 ||

bāhubhirbhrāntabhujagaṃ prabhābhiḥ kīrṇakāñcanam |
kuṇḍalaiḥ kīrṇaratnaughaṃ śirobhirdṛṣṭapaṅkajam || 15 ||

ubhayamubhayaprabhābhiḥ kīrṇakāñcanamivādṛśyatetyarthaḥ | 
evamagre'pyutprekṣayobhayavarṇanaṃ bodhyam | utpatadbhiḥ patitaiśca kuṇḍalaiḥ 
kīrṇaratnaughaṃ śirobhiśca dṛṣṭapaṅkajaṃ sara iva || 15 ||

āyudhaiḥ khaḍganīrandhraṃ śaraiḥ śalabhanirbharam |
raktābhāsthirasaṃdhyāḍhyaṃ sasiddhapuruṣaṃ śavaiḥ || 16 ||

khaḍgairmṛgajātibhirnīrandhraṃ nibiḍitamiva | raktābhābhiḥ raktakāntibhiḥ 
sthirasaṃdhyāḍhyamiva | evaṃ sarvatra || 16 ||

p. 242)

cakrabhittipariprotaprakacatkāñcanāṅkuram |
muktājālaraṇatkāracāruvikramakūbaram || 6 ||

cakreṣu bhittiṣu ca pariprotā nikhātāḥ prakacantaḥ kāñcanāṅkurāḥ svarṇakīlā 
yatra | vikramakūbaraṃ dīrghāgrabhāgam || 6 ||

sugrīvairlakṣaṇopetaiḥ praśastaiḥ pracalaiḥ kṛśaiḥ |
javoḍḍayanavegena pravahadbhiḥ surāniva || 7 ||

praśastairuttamajātijaiḥ | surānivāntarikṣe pravahadbhirityatiśayoktiḥ || 7 ||

vāyuṃ javena sahasā asahadbhirgatikramaiḥ |
prohyadbhiriva paścārdhamāpivadbhirivāmbaram || 8 ||

pūrvakāyagatikramaiḥ paścārdhaṃ prohyadbhirvahadbhiriva | chāndaso 
vikaraṇavyatyayaḥ || 8 ||

yojitairiva saṃpūrṇaiścandraiścāmaradīptibhiḥ |
aśvairaṣṭabhirābaddhamāśāpūrakaheṣitaiḥ || 9 ||

cāmaradīptibhiḥ saṃpūrṇaiścandrairyojitairiveti sarvatrotprekṣā || 9 ||

athodapataduddāmanāgābhraravanirbharaḥ |
śailabhittipratidhvānadāruṇo dundubhidhvaniḥ || 10 ||

nāgā gajāstallakṣaṇānāmabhrāṇāṃ raveṇa nirbharo'tiśayitaḥ | śailānāṃ 
bhittiṣu vapreṣu pratidhvānena dāruṇo bhīrubhīṣaṇaḥ || 10 ||

mattasainikanirmuktairvyāptaṃ kalakalāravaiḥ |
kiṃkiṇījālanirdhvānairhetisaṃghaṭṭaghaṭṭitaiḥ || 11 ||

hetīnāmāyudhānāṃ saṃghaṭṭena saṃghaṭṭanaśabdena ghaṭṭitairnibiḍitaiḥ || 11 
||

dhanuścaṭacaṭāśabdaiḥ śarasītkāragāyanaiḥ |
parasparāṅganiṣpiṣṭakavacaughajhaṇajjhaṇaiḥ || 12 ||

jvaladagniṭaṇatkārairārtimatkrandanāravaiḥ |
parasparabhaṭāhvānairvandivikṣubdharodanaiḥ || 13 ||

bandibhirvīrotsāhāyādhikṣepeṇa vikṣubdhānāmayuddhakṣatapīḍitānāṃ 
kātarāṇāṃ rodanaiḥ || 13 ||

śilāghanīkṛtāśeṣabrahmāṇḍakuharo dhvaniḥ |
hastagrāhyo'bhavadbhīmo daśāśākuñjapūrakaḥ || 14 ||

svapūraṇena śilāvadghanīkṛtaṃ nirantarīkṛtamaśeṣaṃ brahmāṇḍakuharaṃ 
yena | ghanatvādeva hastagrāhya ityutprekṣā || 14 ||

athodapatadādityapathapīvararodhakam |
rajonibhena bhūpīṭhamambaroḍḍayanonmukham || 15 ||

ādityapathasya pīvaraṃ sat rodhaṃ kāmayate iti rodhakam | kameḥ kvip | rajonibhena 
veṣeṇa bhūpīṭhameva ambaroḍḍayanonmukhaṃ bhūtvā udatiṣṭhadityutprekṣā || 15 
||

garbhavāsamivāpannaṃ tenāsīttanmahāpuram |
mūḍhatvaṃ yauvaneneva ghanatāmāyayau tamaḥ || 16 ||

tena rajasā | mūḍhatvaṃ svābhāvikamajñānam | rajodhikena yauvaneneva | 
tamondhakāro ghanatāṃ nibiḍatām || 16 ||

prayayuḥ kvāpi dīpaughā divaseneva tārakāḥ |
āyayurbalamālolā naiśabhūtaparamparāḥ || 17 ||

balaṃ vīryaṃ āyayuḥ prāpuḥ || 17 ||

dadṛśustanmahāyuddhaṃ dve līle sā kumārikā |
prasphuṭaddhṛdayeneva devīdattamahādṛśau || 18 ||

devyā jñaptyā dattā mahādṛśo divyadṛṣṭayo yayoste | sā vidūrathasya 
kumārikā kanyā ca devīdattamahādṛgiti vipariṇāmena saṃbadhyate || 18 ||

praśemuratha hetīṣu prodyatkaṭakaṭāravāḥ |
ekārṇavapayaḥpūrairvālavā iva vahnayaḥ || 19 ||

atha vidūrathanirgamanānantaraṃ nagaraluṇṭākānāṃ saindhavānāṃ 
hetīnāmiṣūṇāṃ ca prodyantaḥ kaṭakaṭāravāḥ praśemuḥ pralaye 
ekārṇavapayaḥpūrairvālavā vāḍavā vahnaya iva | laḍayorabhedāt || 19 ||

śanaiḥ senāṃ samākarṣannājñāyata balāntaram |
viveśapakṣaproḍḍīno merurekamivārṇavam || 20 ||

senāṃ samākarṣansa vidūrathaḥ saindhavānāṃ balasya svabalasya ca antaraṃ 
tāratamyaṃ na ājñāyata | avijñāyaiva ekaṃ sāṃvartamarṇavaṃ meruriva viveśa 
parabalamiti śeṣaḥ || 20 ||

athodabhūdguṇadhvānaṃ caṭaccaṭaditi sphuṭam |
racitāṃśumayāmbhodāśceruḥ paraparamaparāḥ || 21 ||

guṇadhvānaṃ jyāsiṃjitam | racitāḥ svāyudhāṃśumayā ambhodā meghā 
yābhistāḥ pareṣāṃ śatrūṇāṃ paramparāśceruḥ || 21 ||

yayurambaramāśritya nānāhetivihaṃgamāḥ |
prasabhruralamāttāsumalināḥ śastradīptayaḥ || 22 ||

āttāsavo gṛhītaparaprāṇā ata eva pāpeneva malināḥ śyāmāḥ | prasasruḥ 
prasṛtāḥ || 22 ||

jajvaluḥ śastrasaṃghaṭṭajvalanā ulmukāgnivat |
jagarjuḥ śaradhāraughānvarṣanto vīravāridāḥ || 23 ||

viviśuḥ krakacakrūrā vīrāṅgeṣu ca hetayaḥ |
petuḥ paṭapaṭārāvaṃ hetiniṣpiṣṭayo'mbare || 24 ||

hetiniṣpiṣṭayaḥ khaḍgaprahārā eva paṭapaṭārāvātmanā ambare peturutpetuḥ || 24 
||

jagmuḥ śamaṃ tamāṃsyāśu śastrakānaladīpakaiḥ |
babhūvurakhilā senā navanārācaromaśāḥ || 25 ||

uttasthuryamayātrāyāṃ kabandhanaṭapaṅktayaḥ |
jaguruccai raṇodrekaṃ piśācyo raṇadārikāḥ || 26 ||

yamayātrāyāṃ yamārādhanayātrotsave iti yāvat | naṭāstadanurūpā 
raṇotsavālaṃkārabhūtā dārikā bālikāstaruṇya iti yāvat || 26 ||

udagurdantasaṃghaṭṭaṭaṃkārā dantināṃ balāt |
ūhuḥ kṣepaṇapāṣāṇamahānadyo nabhastale || 27 ||

ut ūrdhvamaguḥ || 27 ||

petuḥ śavā nivātāstasaṃśuṣkavanaparṇavat |
niryayurlohitā nadyo raṇādrermṛtivarṣiṇaḥ || 28 ||

nitarāṃ vātenāstaiḥ kṣiptaiḥ saṃśuṣkairvanaparṇaistulyaṃ tadvannipetuḥ | 
mṛtiḥ prāṇimaraṇaṃ tena varṣiṇo vṛṣṭiplāvitādraṇalakṣaṇādadreḥ sakāśāt 
|| 28 ||

p. 243)

praśemuḥ pāṃsavo raktaistamāṃsyāyudhavahnibhiḥ |
yuddhaikadhyānataḥ śabdā bhayāni mṛtiniścayaiḥ || 29 ||

praśemuriti sarvatra saṃbadhyate | śabdā vākprasarāḥ || 29 ||

abhavatkevalaṃ yuddhamapaśabdamasaṃbhramam |
anākulāmbuvāhābhaṃ khaḍgavīcisaṭāṃkṛtam || 30 ||

apaśabdamapagataśabdam | vāyvādyanākulavarṣadambuvāhābham | vīcayo'tra 
vidyuttaraṅgāstaiḥ saṭāṃkṛtam || 30 ||

khadakhadaravasaṃvahaccharaughaṃ
ṭakaṭakitāravasaṃpatadbhuśuṇḍi |
jhaṇajhaṇaravasaṃmilanmahāstraṃ
timitimivadraṇamāsa dustaraṃ tat || 31 ||

timitimītyuktaśastrātiriktapraharaṇadhvanyanukaraṇam | tadvat raṇaṃ yuddhaṃ 
dustaraṃ āsa | bhīrūṇāmiti śeṣaḥ || 31 ||

ityārṣe śrīvāsiṣṭhamahārāmāyaṇe vālmīkīye utpattiprakaraṇe līlopākhyāne 
vidūrathaniryāṇaṃ nāma ṣaṭcatvāriṃśaḥ sargaḥ || 46 ||

iti śrīvāsiṣṭhamahārāmāyaṇatātparyaprakāśe utpattiprakaraṇe 
vidūrathaniryāṇaṃ nāma ṣaṭcatvāriṃśaḥ sargaḥ || 46 ||


saptacatvāriṃśaḥ sargaḥ 47

śrīvasiṣṭha uvāca |

etasminvartamāne tu ghore samarasaṃgame |
līlādvayamuvācedaṃ jñaptiṃ bhagavatīṃ punaḥ || 1 ||

sindhoḥ śatrujaye hetuḥ sūryodayaraṇakramaḥ |
yuddhaṃ ca dvairathaṃ rājñormantrāstrairiha kīrtyate || 1 ||

punaḥśabdena vakṣyamāṇapraśnottarayoḥ prāguktayuktibhireva gatārthatvāt 
punaruktaprāyatayā uktārthasphuṭīkāramātraprayojanatāṃ darśayati || 1 ||

līlādvayamuvāca |

devi kasmādakasmānnau bhartā jayati no raṇe |
vada tvayyapi tuṣṭāyāmasminvidrutavāraṇe || 2 ||

vidrutāḥ pradhāvitā vāraṇā yasmiṃstathāvidhe raṇe nau āvayorbhartā vidūrathaḥ 
|| 2 ||

śrīsarasvatyuvāca |

ciramārādhitānena vidūrathanṛpāriṇā |
ahaṃ putri jayārthena na vidūrathabhūbhṛtā || 3 ||

ārādhitā jayakāmanayeti śeṣaḥ || 3 ||

tenāsāveva jayati jīyate ca vidūrathaḥ |
jñaptirantargatā saṃvidetāṃ māṃ yo yadā yathā || 4 ||

antargatā sarvaprāṇimanontargatā saṃvitsaṃvedanamahamiti śeṣaḥ || 4 ||

prerayatyāśu tattasya tadā saṃpādayāmyaham |
yo yathā prerayati māṃ tasya tiṣṭhāmi tatphalā || 5 ||

prerayati kāmakarmavāsanābalātphaladānonmukhīkaroti | saṃpādanaṃ ca svasya 
tattatphalabhāvena vivarta evetyuktārthasphuṭīkāreṇāha - ya iti || 5 ||

na svabhāvo'nyatāṃ dhatte vahnerauṣṇyamivaiṣa me |
anena mukta eva syāmahamityasmi bhāvitā || 6 ||

anena vidūrathena || 6 ||

pratibhārūpiṇī tena bāle mukto bhaviṣyati |
etadīyaḥ svayaṃ śatruḥ sindhurnāma mahīpatiḥ || 7 ||

bāle ityaprabuddhalīlāsaṃbodhanam | prabuddhalīlāyāḥ prāgeva samāhitatvāt || 7 ||

jayāmyahaṃ syāṃ saṃgrāma ityanenāsmi pūjitā |
tasmādvidūratho dehaṃ tatprāpya saha bhāryayā || 8 ||

jayena āmayati pīḍayati śatrūniti jayāmī ahaṃ syāṃ iti saṃkalpena | syāmiti 
sāmānyasya jayāmīti kriyāviśeṣeṇa pacatibhavatītivadabhedānvayo vā || 8 ||

tvayānayā ca kālena vāle mukto bhaviṣyati |
etadīyaḥ svayaṃ śatruḥ sindhurnāma mahīpatiḥ || 9 ||

tvayā anayā ca bhāryayā saha || 9 ||

hatvainaṃ vasudhāpīṭhe jayī rājyaṃ kariṣyati [bhaviṣyati iti pāṭhaḥ] 
|

śrīvasiṣṭha uvāca |

evaṃ devyāṃ vadantyāṃ tu balayoryudhyamānayoḥ || 10 ||

ravirdraṣṭumivāścaryamājagāmodayācalam |
celustimirasaṃghātā balānīvārirūpiṇaḥ || 11 ||

vidūrathasyārirūpiṇo ye timirasaṃghātā rātrau rakṣaḥpiśācādīn jīvasaṅghān 
balāni svasainyānīva asṛjan āviścakurityutprekṣā | saṃdhyāyāṃ tārakā iveti 
tasyopamānam || 11 ||

asṛjanjīvasaṅghānye saṃdhyāyāṃ tārakā iva |
śanaiḥ prakaṭatāṃ jagmurnīlākāśādribhūmayaḥ [bilākāśādri iti 
mudritapustake pāṭhaḥ] || 12 ||

bhuvanaṃ kajjalāmbhodherivotkṣiptamarājata |
petuḥ kanakaniḥsyandasundarā raviraśmayaḥ || 13 ||

utkṣiptaṃ paryānītam || 13 ||

śaileṣu varavīreṣu raṇe raktacchaṭā iva |
adṛśyata tato vyoma tathā raṇamahītalam || 14 ||

raṇamahītalaṃ vīrabāhubhirbhrāntabhujagamiva vyoma tu sūryasya bāhubhiriva 
kiraṇaiḥ || 14 ||

bāhubhirbhrāntabhujagaṃ prabhābhiḥ kīrṇakāñcanam |
kuṇḍalaiḥ kīrṇaratnaughaṃ śirobhirdṛṣṭapaṅkajam || 15 ||

ubhayamubhayaprabhābhiḥ kīrṇakāñcanamivādṛśyatetyarthaḥ | 
evamagre'pyutprekṣayobhayavarṇanaṃ bodhyam | utpatadbhiḥ patitaiśca kuṇḍalaiḥ 
kīrṇaratnaughaṃ śirobhiśca dṛṣṭapaṅkajaṃ sara iva || 15 ||

āyudhaiḥ khaḍganīrandhraṃ śaraiḥ śalabhanirbharam |
raktābhāsthirasaṃdhyāḍhyaṃ sasiddhapuruṣaṃ śavaiḥ || 16 ||

khaḍgairmṛgajātibhirnīrandhraṃ nibiḍitamiva | raktābhābhiḥ raktakāntibhiḥ 
sthirasaṃdhyāḍhyamiva | evaṃ sarvatra || 16 ||

p. 244) 147

hāraiḥ sasarpanirmokaṃ kaṭairiddhaṃ susaṃkulam |
lasallataṃ patākābhirurubhiḥ kṛtatoraṇam || 17 ||

kaṭaiḥ kaṃkaṭaiḥ || 17 ||

hastaiḥ pādaiḥ pallavitaṃ śaraiḥ śaravaṇopamam |
śastrāṃśuśādvalaśyāmaṃ śastrapūraiḥ sakaitakam || 18 ||

kīrṇamāyudhamālābhirunmattamiva bhairavam |
phullāśokavanākāraṃ śastrasaṃghaṭṭavahnibhiḥ || 19 ||

udaghuṃghumahāśabdairvidravatsiddhanāyakaiḥ |
sauvarṇanagarākāraṃ bālārkakacitāyudhaiḥ || 20 ||

udadhivadghuṃghumahāśabdaiḥ | udadhiśabdasya cchāndaso dhilopaḥ | 
sauvarṇanagaraṃ tripure prasiddhaṃ tadākāram || 20 ||

prāsāsiśakticakrarṣṭimudgarāraṇitāmbaram |
vahadraktanadīraṃhaḥprohyamānaśavotkaram || 21 ||

bhuśuṇḍīśaktikuntāsiśūlapāṣāṇasaṃkulam |
śūlaśastrāhaticchannakabandhapatanānvitam || 22 ||

kālatāṇḍavavetālakulārabdhahalāravam |
śūnye raṇāṅgaṇe dīptau padmasindhvo rathau calau || 23 ||

itthaṃ vyomaraṇamahītale varṇayitvā sindhuvidūrathayordvairathaṃ yuddhaṃ 
rathādidvārā varṇayati - śūnye ityādinā | śūnye parivārayodhānāṃ 
parasparaṃ yuddhena kṣayāditi bhāvaḥ || 23 ||

adṛśyetāṃ nabhaścihnau candrasūryau divīva tau |
cakraśūlabhuśuṇḍyṛṣṭiprāsāyudhasamākulau || 24 ||

nabhasaścihnau lakṣaṇabhūtau | divi svarge || 24 ||

sahasreṇa sahasreṇa vīrāṇāṃ parivāritau |
vicarantau yathākāmaṃ maṇḍalairvitatāravaiḥ || 25 ||

sacītkāramahācakrapiṣṭānekamṛtāmṛtau |
tarantau raktasaritau mattavāraṇalīlayā || 26 ||

raktasaritau anyonyasaṃpādite tarantau || 26 ||

keśaśaivalasaṃpanne cakracakrajalenduke |
vahaccakrāhatikṣobhapātitākulavāraṇau || 27 ||

cakrāṇyeva cakrāścakravākā jalapratibimbitendukāśca yayostathāvidhe 
raktasaritau || 27 ||

maṇimuktājhaṇatkāraraṇatkūbarakāravau |
vātāhatapatākāgrapaṭatpaṭapaṭāravau || 28 ||

jhaṇatkāralakṣaṇā raṇatāṃ raṇapravṛttānāṃ vā rathakūbarakāṇāmāravā 
dhvanayo yayostau || 28 ||

anuyātau mahāvīrairbhūribhirbhīrusainikaiḥ |
dhārā vamadbhiḥ kuntānāṃ śarāṇāṃ dhanuṣāmapi || 29 ||

bhīravaḥ sainikā yeṣāṃ tathāvidhairbhūribhirmahāvīrairanuyātau | dhanuṣāṃ 
saṃbandhināṃ śarāṇāṃ śaktyādīnāmapi dhārā vamadbhiḥ | kṣipadbhiriti yāvat 
|| 29 ||

śaktīnāṃ prāsaśaṅkūnāṃ cakrāṇāṃ kacatāṃ raṇe |
tatra tau kṣaṇamāvṛtya maṇḍale bhūmikuṇḍale || 30 ||

raṇabhūmeḥ kuṇḍale ivālaṃkārabhūte rathayoḥ parivartanarūpe maṇḍale 
kṣaṇamāvṛtya || 30 ||

ubhau vyatibabhūvāte saṃmukhāvāyudhāvubhau |
nārācadhārānikaravikṣepakarakadhvanau || 31 ||

āyodhanamāyudhiryuddhaṃ tasminnubhau vyatibabhūvāte parasparakriyāvyatyāsena 
babhūvatuḥ | vyatiśabdau karmavyatihāradyotanārthau | kartari karmavyatihāre 
ityātmanepadam | vyatihṛtakriyāṃ darśayati - nārāceti | nārāca eva 
jaladhārānikarāḥ | vikṣipyanta iti vikṣepāḥ prāsakuntādayasta eva karakā 
varṣopalāstatpātanasahanaprayuktadhvanau viṣaye abdhijaladāviva punaḥpunaḥ 
paryāyeṇaiko jalada iva vavarṣa aparo'bdhiriva sehe | tatra ca dhvanimātraṃ vṛttaṃ 
na kṣatādiphalāntaramiti dyotanāya dhvanāvityuktiḥ || 31 ||

anyonyamapi garjantau mattabdhijaladāviva |
tayoḥ praharatorbāṇā vasudhānarasiṃhayoḥ || 32 ||

pāṣāṇamusalākārā vyomavistāriṇo'bhavan |
karavālamukhāḥ kecinmudgarānanakāḥ pare || 33 ||

tayoḥ śarāṇāṃ vaicitryaṃ varṇayati - pāṣāṇetyādinā | vyomni vistāriṇaḥ 
abhavanniti sarvatra saṃbadhyate || 33 ||

śitacakramukhāḥ kecitkecitparaśuvakrakāḥ |
kecicchaktimukhāḥ kecitkecicchūlaśilāmukhāḥ |
triśūlavadanāḥ kecitsthūlā iva mahāśilāḥ || 34 ||

kecitkeciditi vīpsāvivakṣayā dviruktiḥ || 34 ||

pralayapavanapātitāḥ śilaughā
iva nipatanti śilīmukhāstadā sma |
pramilitamabhavattayostadānīṃ
pralayavijṛmbhitasindhusaṃbhrameṇa || 35 ||

śilīmukhā bāṇāḥ tayoḥ sindhuvidūrathayoḥ pramilitamanyonyamelanaṃ 
pralayārthaṃ vijṛmbhitayorvivṛddhayoḥ sindhvoḥ samudrayoḥ saṃbhrameṇa 
parasparamelanavilāsena abhavat tulyamiti śeṣaḥ || 35 ||

ityārṣe śrīvāsiṣṭhamahārāmāyaṇe vālmīkīye utpattiprakaraṇe lī0 
vidūrathasindhusamāgamo nāma saptacatvāriṃśaḥ sargaḥ || 47 ||

iti śrīvāsiṣṭhamahārāmāyaṇatātparyaprakāśe utpattiprakaraṇe 
vidūrathasindhusamāgamo nāma saptacatvāriṃśaḥ sargaḥ || 47 ||

p. 245) 147

aṣṭacatvāriṃśaḥ sargaḥ 48 

śrīvasiṣṭha uvāca |

prāpya rājā puraḥ prāptaṃ sindhumuddhurakandharam |
madhyāhnatapanāntena kopena vitato'bhavat || 1 ||

vicitramāyājananairmantrāstrairviśvamohanaḥ |
varṇyate vistareṇātra samaraḥ sindhupadmayoḥ || 1 ||

madhyāhnatapanaṃ antayati sādṛśyena badhnātīti madhyāhnatapanāntastena | 
tatsadṛśeneti yāvat | ati bandhane karmaṇyaṇ || 1 ||

dhanurāsphālayāmāsa cirārāvitadiṅmukham |
kalpāntapavanāsphoṭaiva merugirestaṭam || 2 ||

āsphālayāmāsa visphārayāmāsa || 2 ||

visasarjorjito rājā pralayārkaḥ karāniva |
tūṇīrarajanībaddhāḥ śilīmukhaparamparāḥ || 3 ||

rajanīpadena tatsthāni mukulitapadmāni lakṣyante | teṣu baddhāḥ śilīmukhā bāṇā 
bhramarāśca tatparamparāḥ || 3 ||

eka eva viniryāti guṇāttasya śilīmukhaḥ |
sahasraṃ bhavati vyomni gacchanpatati lakṣaśaḥ || 4 ||

yadā viniryāti tadaika eva || 4 ||

sindhorapi tathaivāsīcchaktirlāghavameva ca |
vareṇa varadasyaivaṃ viṣṇordhānuṣkatā tayoḥ || 5 ||

kuta īdṛśaṃ yuddhakauśalaṃ tayoriti tatrāha - vareṇeti | viṣṇostapasā 
ārādhitasyeti gamyate | dhānuṣkatā dhanuryuddhakuśalatā || 5 ||

musalā nāma te bāṇā musalākṛtayo'mbaram |
chādayāmāsurunnādāḥ kalpāntāśanayo yathā || 6 ||

unnādā mahādhvanayaḥ || 6 ||

rejuḥ kanakanārācarājayo vyomni sasvanāḥ |
rasantyaḥ kalpavātārtāḥ patantya iva tārakāḥ || 7 ||

kanakarañjitā nārācā bāṇāḥ | rasantyo dhvanantyaḥ || 7 ||

vidūrathāccharāsārā ajasramabhiniryayuḥ |
abdheriva payaḥpūrāḥ sūryādiva marīcayaḥ || 8 ||

pracaṇḍapavanoddhūtātpuṣpāṇīva mahātaroḥ |
ayaḥpiṇḍādivottaptāttāḍitātkaṇapaṅktayaḥ || 9 ||

dhārā varṣamuca iva sīkarā iva nirjharāt |
tatpurāgnimahādāhātsphuliṅgā iva bhāsurāḥ || 10 ||

varṣāṇi vṛṣṭīrmuñcatīti varṣamuk tasmādvarṣamuco dhārā iva | tatpurasya 
vidurathanagarasya | prāguktādagnimahādāhāt || 10 ||

tayoścaṭacaṭāsphoṭaṃ śṛṇvatkodaṇḍayordvayoḥ |
baladvayamabhūtprekṣāmūkaṃ śānta ivāmbudhiḥ || 11 ||

baladvayaṃ senādvayam || 11 ||

vahanti sma śarāpūrā gaṅgāpūrā ivāmbare |
sindhorabhimukhaṃ yuddhe ghargharārāvaraṃhasaḥ || 12 ||

sindho rājñaḥ samudrasya ca | ghargharārāvayuktāni raṃhāṃsi vegā yeṣām || 12 ||

kacatkanakanārācaśaravarṣā anāratam |
vahacchavaśavāśabdaṃ niryayurdhanurambudāt || 13 ||

bāṇamandākinīpūraṃ vrajantaṃ sindhupūraṇe |
vātāyanāttamālokya līlā tatpuravāsinī || 14 ||

tena bāṇasamūhena jayamāśaṅkya bhartari |
uvāca vākyamānandavikasanmukhapaṅkajā || 15 ||

jaya devi jayatyeṣa nātho'smākaṃ vilokaya |
kiṃcānena śaraugheṇa merurapyeti cūrṇatām || 16 ||

tasyāmevaṃ vadantyāṃ tu ghanasneharavākulam |
prekṣaṇavyagrayordevyorhasantyormānuṣīṃ hṛdā || 17 ||

mānuṣīṃ manuṣyadehātmabuddhim | aprabuddhāmiti yāvat || 17 ||

taccharārṇavamāmattamapibatsindhuvāḍavaḥ |
śaroṣmaṇā hyagastyena jahnurmandākinīmiva || 18 ||

agastyenāgastyībhūtena śaroṣmaṇā karaṇenāpivat | upasaṃhṛtavāniti yāvat || 18 
||

bāṇavarṣeṇa kaṇaśastaṃ sāyakamahāghanam |
chittvā tanurajaḥ kṛtvā cikṣepa gaganārṇave || 19 ||

tanurajaḥ kṛtvā dhūlīkṛtyetyarthaḥ || 19 ||

yathā dīpasya śāntasya na parijñāyate gatiḥ |
tasya sāyakasaṅghasya na vijñātā tathā gatiḥ || 20 ||

taṃ chittvā sāyakāsāraṃ śarīrāmbudharaṃ ghanam |
vyomni prasārayāmāsa rasācchavaśatānvitam [rasāt yuddhaviṣaye 
rāgāt] || 21 ||

śarīralakṣaṇānāmambūnāṃ dharam | tasyopapattiḥ śavaśatānvitamiti || 21 ||

vidūrathastamapyāśu vyadhamatsāyakottamaiḥ |
sāmānyajaladaṃ mattaṃ kalpāntapavano yathā || 22 ||

kṛtapratikṛtairevaṃ bāṇavarṣairmahīpatī |
vyarthīkṛtairanayatāṃ prahāramavicāraṇaiḥ || 23 ||

prahāraṃ bāṇābhighātaṃ avicāraṇairlakṣīkaraṇairanayatāṃ atyavāhayatām | 
yadvā prahāraṃ chāndaso dīrghaḥ | praharamitaṃ kālaṃ 
kṛtapratikṛtairanayatām || 23 ||

athādadhe mohanāstraṃ sindhurgandharvasauhṛdāt |
prāptaṃ tena yayurlokā vinā mohaṃ vidūrathāt || 24 ||

gandharvasya sauhṛdānmaitrīvaśātprāptam | vidūrathādvinā vidūrathamekaṃ 
varjayitvā anye parivāralokā mohaṃ yayuḥ | 
pṛthagvinānānābhistṛtīyānyatarasyām iti sūtre apādāne pañcamītyataḥ 
pañcamyapyanuvartata iti matena pañcamī || 24 ||

vyastaśastrāmbarā mūkā viṣaṇṇavadanekṣaṇāḥ |
mṛtā ivābhavanyodhāścitranyastā ivāthavā || 25 ||

mohaprakārameva varṇayati - vyasteti || 25 ||

yāvadvidūrathādanyaṃ moho nayati mandatām |
tāvadvidūratho rājā prabodhāstramathādade || 26 ||

anyaṃ janam || 26 ||

p. 246) 148

tataḥ prabodhamāpannāḥ prajāḥ prātarivābjinī |
vidūrathe bhavatsindhuḥ kruddho'rka iva rākṣase || 27 ||

vidūrathe viṣaye | rākṣase mandehākhye'rka iva kruddho lohito'bhūdityarthaḥ || 27 ||

nāgāstramādade bhīmaṃ pāśabandhanakhedadam |
tenābhavannabho vyāptaṃ bhogibhiḥ parvatopamaiḥ || 28 ||

bhogibhiḥ sarpaiḥ || 28 ||

sarpairvilasitā bhūmirmṛṇālaiḥ sarasī yathā |
saṃpannā girayaḥ sarve kṛṣṇapannagakambalāḥ || 29 ||

tatra bhūḥ pāṇḍuraiḥ sarpairvyāptā parvatāstu kṛṣṇairiti vaicitryamāha - 
sarpairiti || 29 ||

padārthāḥ sarva eveme viṣoṣmakhinnatāṃ yayuḥ |
saparvatavanābhogā yayau vivaśatāṃ mahī || 30 ||

viṣoṣmaṇā khinnatāmiva mlānatām | vivaśatāṃ vyākulatām || 30 ||

pūtāṅgārasamākīrṇaṃ viṣavaiṣamyaśaṃsinaḥ |
vavū rūkṣoṣṇanīhāravātā jvalanareṇavaḥ || 31 ||

rukṣā uṣṇāśca nīhārā himāḥ snigdhaśītalā api padārthā yaistathāvidhā ye 
vātāstallakṣaṇā jvalanareṇavaḥ pūtairbhasmano vivecitairaṅgāraiḥ samākīrṇaṃ 
yathā syāttathā vavuḥ || 31 ||

vidūratho'tha sauparṇamādade'straṃ mahāstravit |
udagurgaruḍāstreṇa sauparṇāḥ parvatā iva || 32 ||

udagurniryayuḥ | suparṇā eva sauparṇāḥ || 32 ||

kāñcanīkṛtasarvāśāḥ sarvāśāparipūrakāḥ |
pakṣaparvatasaṃrambhajanitapralayānilāḥ || 33 ||

pakṣaiḥ sapakṣaparvatasadṛśenoḍḍayanasaṃrambheṇa janitapralayānilāḥ || 33 ||

ghoṇānilajavākṛṣṭaśvasadbhujagamaṇḍalāḥ |
mahāghuraghurārāvapūritāmbhodhikhaṇḍakāḥ || 34 ||

ghoṇā nāsāstadanilajavena śvāsavegena || 34 ||

sa suparṇaghano'pāttaṃ sarpaughaṃ bhūprapūrakam |
kaṣṭaṃ śalaśalāyantamagastya iva vāridhim || 35 ||

saḥ suparṇalakṣaṇo ghano meghastaṃ sarpalakṣaṇamoghaṃ pravāhaṃ apāt apibat | 
pibaterluṅi gātisthā iti sico luk | viśeṣaṇānyoghavāridhyoḥ sādhāraṇyena 
yojyāni || 35 ||

sarpakambalanirmuktaṃ bhūmaṇḍalamarājata |
cirāttamavanīrandhramiva nirvārirāśi ca || 36 ||

cirādvarāheṇa āttamuddhṛtamata eva nirgataṃ vārirāśeriti nirvārirāśi ca | 
avanīrandhraṃ bhūmyavakāśamiva || 36 ||

tatastadgaruḍānīkaṃ kvāpyagacchadadṛśyatām |
dīpaugha iva vātena śaradevābdamaṇḍalam || 37 ||

vajrabhītyeva pakṣaughaparvataprakaraḥ puraḥ |
svapnadṛṣṭaṃ jagadiva saṃkalpapurapūravat || 38 ||

pakṣaughayuktamainākādiparvataprakara iva | saṃkalpakalpitaṃ puraṃ pūraśca 
tadvat || 38 ||

tatastamo'stramasṛjatsindhurandhāndhakāradam |
tenāndhakāro [tenāndhakāraḥ kṛṣṇo'bhūdbhubile jaṭharopamaḥ iti 
pāṭha tatra bhūbile pātāle yajjaṭharaṃ madhyaṃ tadupama ityarthaḥ] 
vavṛdhe kṛṣṇo bhūjaṭharopamaḥ || 39 ||

jaṭharaṃ madhyam || 39 ||

rodorandhre pravisṛta ekārṇava ivābhavat |
matsyā ivābhavansenāstārāśca maṇayo'bhavan || 40 ||

rodasyordyāvābhūmyoḥ randhre'ntarāle | ekārṇavasāmyopapādanāyāha - 
matsyā iveti | maṇaya ivetyatrāpi saṃbadhyate || 40 ||

andhakārapravṛttena maṣīpaṅkārṇavopamam |
kajjalācalasaṃbhārodbhūtakalpānilairiva || 41 ||

andhakārasya pravṛttena pravṛttyā | bhāve ktaḥ | maṣīpaṅkārṇavopamaṃ 
abhūjjagaditi śeṣaḥ | kajjalācalasyāñjanagireḥ saṃbhāraiḥ upādānabhūtai 
reṇubhiḥ saha udbhūtaiḥ kalpānilaiḥ pralayavāyubhiriva vyāptamiti śeṣaḥ || 41 ||

andhakūpe nipatitā ivāsansakalāḥ prajāḥ |
kalpānta iva saṃśemurvyavahārā diśaṃ prati || 42 ||

diśaṃ [diśaḥ iti pāṭhaḥ] prati pratidiśam || asamāsaśchāndasaḥ || 42 ||

vidūratho'tha mārtaṇḍaṃ dīpaṃ brahmāṇḍamaṇḍape |
astraṃ mantravidāṃ śreṣṭhaḥ sṛṣṭvā mantro vyaceṣṭayat || 43 ||

amantraḥ mantraṇaṃ mantro guptavicārastadanapekṣa eva vyaceṣṭayajjagadityarthaḥ 
|| 43 ||

athoditatamombhodhimarkāgastyo gabhastibhiḥ |
apibatkṛṣṇamambhodaṃ śaratkāla ivāmalaḥ || 44 ||

andhakārāmbaronmuktā virejuramalā diśaḥ |
bhūpateḥ purataḥ kāntā iva ramyapayodharāḥ || 45 ||

andhakāralakṣaṇenāmbareṇa vastreṇa | payodharā meghāḥ stanāśca || 45 ||

yayuḥ prakaṭatāmantarakhilā vanarājayaḥ |
lobhakajjalajālena muktā iva satāṃ dhiyaḥ || 46 ||

atha kopākulaḥ sindhu rākṣasāstraṃ mahābhayam |
kṣaṇādudīrayāmāsa mantrodīrṇaśarātmakam || 47 ||

udagurbhīṣaṇā digbhyaḥ paruṣā vanarākṣasāḥ |
pātālagajaphutkārakṣubdhā iva mahārṇavāḥ || 48 ||

udagurnirjagmuḥ | pātālasthā gajā diggajāḥ || 48 ||

kapilordhvajaṭādhūmrāḥ sphuṭaccaṭacaṭāravāḥ |
agnayo lelihānograjihvā ārdrendhanā iva || 49 ||

ārdraṃ indhanaṃ yeṣāṃ tathāvidhā agnaya iva dhūmrāḥ | agnipakṣe kālī karālī ca 
manojavā ca sulohitā yā ca sudhūmravarṇā | sphuliṅginī viśvarucī ca devī 
lelāyamānā iti sapta jihvāḥ iti śrutiprasiddhā jihvāḥ || 49 ||

sāvartavṛttayo vyomni bhīmacītkāraṭāṃkṛtāḥ |
agnidāhā mahādhūmavilolā iva solmukāḥ || 50 ||

āvartānāṃ vṛttirbhramaṇaṃ tatsahitāḥ || 50 ||

daṃṣṭrābisāṅkurākrāntamukhapaṅkākṣadehakāḥ |
uditā lomajambālā duṣpalvalataṭā iva || 51 ||

daṃṣṭrālakṣaṇairbisāṅkurairmṛṇālairākrāntairmukhaiḥ 
paṅkairmalinairakṣaiścakṣurādibhiḥ kardamaiḥ padmabījaiścopalakṣitadehakāḥ | 
lomānyeva jambālāni śaivalā yeṣām || 51 ||

p. 247) 148

nigirantaḥ pradhāvanto garjantaḥ sarjitā iva |
jaṭājālataḍitpuñjā jaladāḥ sajalā iva || 52 ||

nigiranto janān jaladapakṣe jyotīṣi | jagannigaraṇārthameva sarjitāḥ sṛṣṭā iva | 
nivṛttapreṣaṇādghātoḥ prākṛte'rthe ṇic || 52 ||

etasminnantare tasmi&llīlānātho vidūrathaḥ |
nārāyaṇāstraṃ pradade duṣṭabhūtanivāraṇam || 53 ||

tasminyuddhe | pradade prayoktumādade || 53 ||

udīryamāṇa evāsminmantrarāje'strarājayaḥ |
rākṣasānāṃ praśemustā andhakāra ivodaye || 54 ||

pramuṣṭarākṣasānīkamabhavadbhuvanatrayam |
śaradīva gatāmbhodaṃ vyoma nirmalamābabhau || 55 ||

atha sindhurmumocāstramāgneyaṃ jvalitāmbaram |
jajvaluḥ kakubhastena kalpāgnijvalitā iva || 56 ||

kakubho diśaḥ || 56 ||

dhūmāmbudabharācchannā babhūvuḥ sakalā diśaḥ |
gagane protapātālatimirākulitā iva || 57 ||

gagane protena pātālasaṃbandhinā timireṇākulitā vyākulīkṛtāḥ || 57 ||

babhūvurjvalitākārā girayaḥ kāñcanā iva |
praphullavananīrandhracampakaughavanā iva || 58 ||

yayurvyomādridikkuñjā jvālājālajaṭālatām |
kuṅkumenotsave mṛtyoḥ samālabdhā iva srajaḥ || 59 ||

jvālājālairjaṭālatāṃ jaṭilatām | mṛtyoḥ kṣvelikāsecanotsave kuṅkumena 
samālabdhāḥ siktāḥ sraja iva || 59 ||

jvalitā janatā caikaśaṅkinī sā nabhaḥspṛśā |
sahasrākṛtinauvegacaliteneva sāgarāt || 60 ||

sāgarāt sahasrākṛtibhirnāvāṃ vegaiścalitena āgatena vaḍavāgnineva janatā 
ekaśaṅkinī vahnyadvaitameva jagataḥ saṃbhāvayantī satī jvalitā || 60 ||

jitvā ripuṃ punarasau yathā praharate tathā |
vāruṇaṃ visasarjāstraṃ pūjayitvā vidūrathaḥ || 61 ||

asau vakṣyamāṇāstraviśeṣaḥ | āgneyamastraṃ jitvā | apyarthe punaḥśabdaḥ | 
ripuṃ sindhumapi yathā praharate tathā vāruṇaṃ astraṃ pūjayitvā visasarja || 61 ||

āyayuḥ salilāpūrāstamaḥpūrā ivābhitaḥ |
adhastādūrdhvato digbhyo dravarūpā ivādrayaḥ || 62 ||

bhāgā iva śaravyomni dhṛtayānā ivāmbudāḥ |
mahārṇavā ivoccasthāḥ kulaśailaśilā iva || 63 ||

śaravyomni śaramārgāvakāśe tadīyabhāgā avayavā iva | dhṛtayānā 
nibaddhagatayaḥ | uccasthā ūrdhvadeśādviluṭhitāḥ kulaśailānāṃ bṛhacchilā 
iva || 63 ||

tamālaughā ivoḍḍīnāh saṃdhitā iva rātrayaḥ |
kajjalaughā ivodbhūtā lokālokataṭādiva || 64 ||

lokālokasya girestaṭāndhakārakajjalaughā iva || 64 ||

rasatalaguhābhogā iva vyomadidṛkṣavaḥ |
mahāghuraghurārāvaraṃhobṛṃhitamūrtayaḥ || 65 ||

vyoma ūrdhvākāśaṃ didṛkṣava ivetyutprekṣā | sūrmayaḥ iti pāṭhe sūrmiḥ 
pratimā mūrtirivetyevārthaḥ || 65 ||

tāmagnisaṃtatiṃ mattāmācacāmāmbusaṃtatiḥ |
bhuvanavyāpinī saṃdhyāmāśu kṛṣṇeva yāminī || 66 ||

tāmagnisaṃtatiṃ pītvā pūrayāmāsa bhūtalam |
jalaśrīrjaṭitaṃ dehaṃ nidreva vyaktimeyuṣī || 67 ||

evaṃvidhānastramohānvidadhurdhāvanetare |
mithomāyāmayānagre paśyantyanubhavanti ca || 68 ||

dhāvanāh pūrvāstrakṛtamālinyaviśodhakāstaditare 
tadviruddhāścānye'yastravidaḥ | vibhāṣā jasi iti vaikalpikī sarvanāmatā | 
mithyābhūtānāmapyastramohānāmarthakriyāsāmarthyaṃ darśayati - mitha iti 
| anubhavanti śatruvidhvaṃsādiphalamukhenāpi janā iti śeṣaḥ || 68 ||

hetibhāravarāḥ sindhoścakrarakṣāstato'mbhasā |
tṛṇānīva gatāḥ prohya rathaścāsyābhavatplutaḥ || 69 ||

cakraṃ svabalaṃ rakṣantīti cakrarakṣāḥ hetīnāmāyudhānāṃ bhārāvarāḥ 
śreṣṭhā yodhāśca || 69 ||

etasminnantare sindhurastraṃ sasmāra śoṣaṇam |
āpattrāṇakaraṃ daivaṃ dadau ca śararūpiṇam || 70 ||

śararūpiṇaṃ śoṣaṇāstraṃ dadau | dhanuṣi saṃdadhe ityarthaḥ || 70 ||

śaśāmāmbumayī māyā tena yāmeva bhāsvatā |
ye mṛtāste mṛtā eva babhūvuḥ śoṣitā bhuvaḥ || 71 ||

nāmaikadeśe nāmagrahaṇādyāmā triyāmā rātririva | bhāsvatā sūryeṇa | bhuvo 
bhūpradeśāḥ śoṣitā babhūvuḥ || 71 ||

atha mūrkharuṣā tulyastāpaḥ saṃtāpayanprajāḥ |
jajṛmbhe jharjharākīrṇavanavistārakarkaśaḥ || 72 ||

tāpastīvrātapaḥ | jharjharaiḥ śuṣkaparṇairākīrṇairvanavistāraiḥ karkaśaḥ || 72 ||

kacatkanakaniḥsyandasundarāṅgacchavirdiśām |
āsīdrājavarastrīṇāmivālepo'ṅgasaṃgataḥ || 73 ||

diśāmālepo'ṅgarāga iva āsīt || 73 ||

tena gharmamayīṃ mūrcchāmājagmustadvirodhinaḥ |
grīṣmadāvānalottaptā mṛdavaḥ pallavā iva || 74 ||

vidūratho raṇodreke tāvatkreṃkāramātatam |
kodaṇḍaṃ kuṇḍalīkṛtya parjanyāstramathādade || 75 ||

kreṃkāro jyāsvanastasya mā śrīstayā tatam || 75 ||

udaguḥ paṅktayo'bdānāṃ yāminya iva saṃcitāḥ |
tamālavipinoḍḍīnasaṃrambhādambumantharāḥ || 76 ||

tamālavipinasya yaduḍḍīnamākāśe gamanaṃ tadiva saṃrambhādvibhramāt | 
udaguḥ udyayuḥ || 76 ||

vāmanā vāripūreṇa garjanoddāmasaṃcarāḥ |
mahimnāmantharāśeṣakakummaṇḍalakuṇḍalāḥ || 77 ||

vāripūreṇa namratvādvāmanā aprāṃśavaḥ | mahimnā tiryagvistāreṇa 
amantharāṇi svābhāvikavistāre kuṇṭhitagatīnīva saṃkucitāni 
aśeṣadiṅmaṇḍalāni kuṇḍalānīva saṃpannāni yeṣām || 77 ||

p. 248) 149

vavurāvalitāsārā meghaḍambarabhedinaḥ |
kīrṇasīkaranīhārabhārodārāḥ samīraṇāḥ || 78 ||

kīrṇaiḥ śīkarairambukaṇairnīhārabhāreṇa śaityotkarṣeṇa udārāḥ sukhadāḥ 
samīraṇā vāyavo vavuḥ || 78 ||

prapusphuruḥ susauvarṇasarpāpatsaraṇopamāḥ |
vidyuto divi daivyastrīkaṭākṣavalanā iva || 79 ||

sauvarṇānāṃ sarpāṇāṃ prāguktasaṃtāpalakṣaṇāyā āpadaḥ sakāśātsaraṇaṃ 
bahirniḥsaraṇaṃ yatparvatādau prasiddhaṃ tadeva upamā yāsām | daivyo 
devaviṣayiṇyaḥ | arthāddivyastrīkaṭākṣā iti gamyate || 79 ||

jughūrṇurgarjanocchūnapratiśuddhanakandarāḥ |
diśaścalitamātaṅgasiṃharkṣaravaghargharāḥ || 80 ||

ucchūnaiḥ prabṛddhaiḥ pratiśrudbhiḥ pratidhvanibhirghanā nibiḍitā girikandarā 
yāsu | roṣāccalitānāmabhimukhaprasthitānāṃ mātaṅgādīnāṃ 
pratigarjitaravairghargharā mukharāḥ || 80 ||

mahāmusaladhārābhiḥ peturāsāravṛṣṭayaḥ |
kaṣṭaṭaṃkārakaṭhināḥ kṛtāntasyeva dṛṣṭayaḥ || 81 ||

kaṣṭaiṣṭaṃkāraiḥ karakanipātadhvanibhirmarmaśirābhedanadhvanibhiśca 
kaṭhināḥ || 81 ||

udabhūtprathamaṃ vāṣpa uṣṇo'nalanibho bhuvaḥ |
pātālādabhravṛndānāṃ yuddhāyevāttavibhramaḥ || 82 ||

abhravṛndānāṃ saṃbandhine yuddhāya āttaḥ svīkṛto vibhramaḥ śauryavilāso 
yena tathāvidha ivetyutprekṣā || 82 ||

tato nimeṣamātreṇa praśemurmṛgatṛṣṇikāḥ |
parabodharasāpūrairyathā saṃsāravāsanāḥ || 83 ||

mṛgatṛṣṇikāśabdena taddhetava ātapā lakṣyante | parasyātmano bodhaḥ 
sākṣātkārastallakṣaṇairniratiśayānandarasāpūraiḥ || 83 ||

āsītpaṅkāṅkamakhilaṃ bhūmaṇḍalamasaṃcaram |
pūritaḥ pūrṇadhārābhiḥ sindhuḥ sindhurivāmbunā || 84 ||

asaṃcaraṃ saṃcārākṣamam | sindhuḥ rājā sindhuḥ samudra iva pūritaḥ || 84 ||

vāyavyamastramasṛjatpūritākāśakoṭaram |
kalpāntanṛttasaṃmattaraṭadbhairavabhīṣaṇam || 85 ||

vavuraśaninipātapīḍitāṅgā
dalitaśilāśakalāḥ kakummukheṣu |
pralayasamayasūcakā bhaṭānāṃ
kṛtapaṭutāṃkṛtaṭaṅkinaḥ samīrāḥ || 86 ||

aśaninipāteneva pīḍitāni prāṇināmaṅgāni yaiḥ bhaṭānāṃ pratiyoddhṛbhiriva 
kṛtaiḥ paṭubhiṣṭāṃkṛtaiḥ śilādyabhighātadhvanibhiṣṭaṅkaḥ 
pāṣāṇadāraṇāyudhaviśeṣastadvanta iva samīrā vāyavaḥ kakubhāṃ diśāṃ 
mukheṣu vavuḥ || 86 ||

ityārṣe śrīvāsiṣṭhamahārāmāyaṇe mokṣopāye utpattiprakaraṇe līlo0 
āyudhavarṇanaṃ nāmāṣṭacatvāriṃśaḥ sargaḥ || 48 ||

iti śrīvāsiṣṭhamahārāmāyaṇatātparyaprakāśe utpattiprakaraṇe āyudhavarṇanaṃ 
nāmāṣṭacatvāriṃśaḥ sargaḥ || 48 ||


ekonapañcāśaḥ sargaḥ 49

śrīvasiṣṭha uvāca |

vavurvalitanīhārā vikīrṇavanapallavāḥ |
vāyavo dhūtavṛkṣaughāḥ sallīlāpīḍapāṃsavaḥ || 1 ||

parvatāstraṃ ca vajrāstraṃ brahmāstraṃ cātra varṇyate |
vistareṇa piśācāstraṃ piśācacaritānvitam || 1 ||

satāṃ mūrtimatāṃ līlayā āpīḍāḥ śirobhūṣaṇīkṛtāḥ pāṃsavo yaiḥ || 1 ||

pakṣivadbhrāntavṛkṣaughāḥ patanotpātanodbhaṭāḥ |
vikuṭṭitāṭṭālakhaṇḍāścābhrabhittivibhedinaḥ || 2 ||

pakṣivadbhrāntā bhramitā vṛkṣaughā yaiḥ | vikuṭṭitāścūrṇitāḥ || 2 ||

tenātibhīmavātena vidūratharatho'pyatha |
uhyamāno'bhavannadyā yathā jarjarapallavaḥ || 3 ||

uhyamānaḥ pravāhyamāṇaḥ || 3 ||

vidūratho'tha tatyāja pārvatāstraṃ mahāstravit |
vyomāpi ghanatoyena samādātumvodyatam || 4 ||

ghanatoyena meghodakena samaṃ vyomāpi samādātuṃ grasitumivodyatamudyuktam 
|| 4 ||

tena śailāstraghātena virāṭ prāṇasamīraṇaḥ |
śamaṃ caitanyaśāntyeva prayayau vāyurātataḥ || 5 ||

tattvāvabodhāccaitanyasya māyālakṣaṇakāraṇaśāntyā tatkāryabhūto virāṭ 
prāṇasamīraṇaḥ sūtrātmeva vāyuḥ śamaṃ yayau || 5 ||

antarikṣagatā vṛkṣapaṅktayaḥ patitā bhuvi |
nānājanaśavavyūhe kākānāmiva koṭayaḥ || 6 ||

śemuḥ sūtkāraḍātkārabhāṃkārotkārakā diśām |
pralāpā iva vidhvastāḥ pūrgrāmavanavīrudhām || 7 ||

niḥśvāsaśabdāḥ sūtkārā ḍātkārā luṇṭhanāravāḥ | bhāṃkārā bhīṣaṇāḥ 
śabdā utkārā udbhaṭāravāḥ || purāṃ grāmāṇāṃ vanānāṃ vīrudhāṃ vallīnāṃ 
ca pralāpā nirarthakavarṇanavākyānīva || 7 ||

girīnapaśyannabhasaḥ patataḥ patravarṇavat |
sindhuḥ sindhurivotpakṣānmainākādīnitastataḥ || 8 ||

sindhuḥ rājā | sindhuḥ samudraḥ svasminnutpatato mainākādīniva || 8 ||

vajrāstramasṛjaddīptaṃ cerurvajragaṇāstataḥ |
pibanto'drīndratimiramagnidāhamivāgnayaḥ || 9 ||

agnibhirdahyata ityagnidāhaṃ indhanam || 9 ||

te girīṇāṃ tathā kṣiptāḥ koṭituṇḍāvakhaṇḍanaiḥ |
śirāṃsi pātayāmāsuḥ phalānīvolbaṇānilāh || 10 ||

koṭayaḥ agrabhāgāstallakṣaṇaistuṇḍaiścañcubhiravakhaṇḍanaiśchedanaiḥ | 
girīṇāṃ śirāṃsi śikharāṇi || 10 ||

vidūratho'tha vajrāstraśantyai brahmāstramatyagāt |
tato brahmāstravajrāstre samaṃ praśamamāgate || 11 ||

atyagāt itarāstrāṇyatikramya prayoktuṃ agātprāpat | samaṃ ekakālam || 11 ||

p. 249)

śyāmāśyāmaṃ piśācāstramatha sindhuracodayat |
tenodaguḥ piśācānāṃ paṅktayo'tyantabhītidāḥ || 12 ||

śyāmā tamisreva śyāmam || 12 ||

saṃdhyāyāmatha bhītyeva divasaḥ śyāmatāṃ yayau |
piśācā bhuvanaṃ jagmurandhakārabharā iva || 13 ||

ivakāra āvṛttyobhayatra saṃbadhyate | tena saṃdhyāyāmivetyupamā | bhītyeveti 
hetūtprekṣā | jagmuḥ ājagmuḥ || 13 ||

bhasmanaḥstambhasadṛśāstālottālavilāsinaḥ |
dṛśyamānamahākārā muṣṭigrāhyā na kiṃcana || 14 ||

bhasmanaḥ saṃbandhī stambho dagdhastambha iti yāvat | 
asamarthasamāsaśchāndasaḥ | muṣṭigrāhyā hastaprāpyāḥ || 14 ||

ūrdhvakeśāḥ kṛśāṅgāścakecicca śmaśrulā api |
kṛṣṇāṅgā malināṅgāśca grāmyā iva nabhaścarāḥ || 15 ||

grāmyāḥ grāmīṇā daridrajanā iva | nabhaścarā ākāśasaṃcāriṇaḥ || 15 ||

sabhayā mūḍhadṛṣṭāśca yatkiṃcanakarāścalāḥ |
dīnā vajrāsinaḥ krūrā dīnā grāmyajanā iva || 16 ||

mūḍhairmurkhairaśucyanācārairdṛṣṭāḥ | yatkiṃcanāsthikapālādi kare yeṣām | 
vajraṃ cāsiścobhayoḥ samāhāro vajrāsi tasmādapi krūrā niṣṭhurāḥ | 
samāhāranapuṃsakatve iko'ci vibhaktau iti num || 16 ||

tarukardamarathyāntaḥśūnyagehagṛhāścalāḥ |
lelihānāḥ pretarūpāḥ kṛṣṇāṅgāścapalā iva || 17 ||

lelihānāḥ sṛkkiṇī | capalā vidyuta iva dṛśyādṛśyasvabhāvāḥ || 17 ||

jagṛhuste tadā mattā hataśiṣṭamarerbalam |
āsaṃstatsainikāstatra bhinnāstrakṣubdhacetanāḥ || 18 ||

tatsainikā vidūrathasainikāḥ || 18 ||

tyaktāyudhatanutrāṇāstrastaprāṇāḥ skhaladgamāḥ |
netrairaṅgairmukhaiḥ pādairvikārabharakāriṇaḥ || 19 ||

vikārabharā bhūtāviṣṭaceṣṭāḥ || 19 ||

tyaktakaupīnavasanā nimagnāvasanottarāḥ |
viṣṭhāṃ mūtraṃ ca kurvantaḥ sthiramārabdhanartanāḥ || 20 ||

tā eva darśayati - tyakteti | nimagnāni 
saṃkucitānyavasanānyuttarāṇyadharāṅgāni yeṣām || 20 ||

piśācarājī rājānaṃ tasya yāvadvidūratham |
samākrāmati tāvattāṃ māyāṃ sa bubudhe budhaḥ || 21 ||

piśācānāṃ rājiḥ paṅktiḥ || 21 ||

piśācasaṃgrāmakarīṃ māyāṃ vetti sa bhūmipaḥ |
tayā piśācasainyaṃ tatparasainye nyayojayat || 22 ||

paraprayuktānāṃ piśācānāṃ svavaśīkāreṇa parasainyasaṃgrāmakarīm || 22 ||

tataḥ svasainikāḥ svasthāḥ parayodhāḥ piśācinaḥ |
tasyāśu rūpikāstraṃ ca dadāvanyadasau ruṣā || 23 ||

tasya piśācasainyasya sahāyabhūtam | rūpikāḥ pūtanābhedāḥ | asau vidūrathaḥ || 
23 ||

udagurbhūtalādvyomno rūpikā ūrdhvamūrdhajāḥ |
nirmagnavikarālākṣyaścalacchroṇipayodharāḥ || 24 ||

udbhinnayauvanā vṛddhāḥ pīvarāṅgyo'tha jarjarāḥ |
svarūpārūpajaghanā [svarūpeṇa svarūpataḥ arūpāṇi nirākārāṇi 
jaghanāni yāsāṃ tathāvidhāḥ durlakṣyajaghanā ityarthaḥ] durnābhyo 
vikasadbhagāḥ || 25 ||

nararaktaśirohastāḥ saṃdhyābhrāruṇagātrikāḥ |
ardhacarvitamāṃsāsṛksravatsṛkkyākulānanāḥ || 26 ||

raktapadena tatpūrṇakapālāni lakṣyante | sravadbhyāṃ 
sṛkkibhyāmoṣṭhaprāntābhyāmākulānanāḥ || 26 ||

nānāṅgavalanā nānānamannamanasattamāḥ |
śilābhujagavakrorukaṭipārśvakarāṅgikāḥ || 27 ||

nānāvidhānyaṅgavalanānyavayavaceṣṭā yāsām | 
nānāvidhānāmanamatāmuttabdhānāmapi namane prahvīkaraṇe sattamāḥ 
samarthāḥ | śilā iva kaṭhinā bhujagā iva vakrāśca vakrādayo yāsām || 27 ||

nārīkṛtārbhakaśavā hastākṛṣṭāntrarajjavaḥ |
śvakākolūkavadanā nimnavakrahanūdarāḥ || 28 ||

narāṇāmiyaṃ nārī naramālā tathākṛtāḥ arbhakaśavā yābhiḥ || 28 ||

jagṛhustānpiśācāṃstā durbalānduḥśiśūniva |
piśācarūpikāsainyaṃ tadāsīdekatāṃ gatam || 29 ||

jagṛhuḥ patitvena svīcakruḥ | duṣkrtakāriśiśūniva | upabhogyatāṃśe 
sāmyāddṛṣṭāntaḥ || 29 ||

nirmagnanartanottānavadanāṅgavilocanam |
parasparākrāntikaraṃ pradhāvacca parasparam || 30 ||

ekatāṃ gataṃ tadvarṇayati - nirmagnetyādinā | krīḍārasāveśe nitarāṃ 
magnam || 30 ||

niskāsitamahājihvaṃ nānāmukhavikāradam |
śarabhārāḍhyamanyonyaṃ [nyonyahriyamāṇa iti pāṭhaḥ] 
hriyamāṇaśavāṅgakam || 31 ||

śaro rudhiramaṇḍastadbhārāḍhyam | anyonyaprītaye hriyamāṇāni śavāṅgāni 
yena || 31 ||

rudhirāmbhasi majjaṃ tadunmajjaddhṛllasattanu |
lambodaraṃ lambabhujaṃ lambakarṇoṣṭhanāsikam || 32 ||

majjaṃ unmajjat | punaḥpunarnimajjyonmajjat | ābhīkṣṇye ṇamuli 
dvirvacanābhāvaścāndasaḥ | ghṛt kṣaradraktaṃ tena lasattanu || 32 ||

raktamāṃsamahāpaṅkeṣvanyonyaṃ vellanābhyasat |
mandaroddhūtadugdhābdhilasatkalakalākulam || 33 ||

vellanānyāliṅganānyabhyasat āvartayat | mandareṇodbhūtasya mathyamānasya 
dugdhābdheriva lasatā kalakalena kolāhalena ākulam || 33 ||

yathaiva māyāsaṃcārastena tasya kṛtaḥ purā |
tenāpi tasyāśu tathā kṛto buddhvā sa lāghavāt || 34 ||

māyāyāḥ saṃcāraḥ parāvṛtya preṣaṇam | tena vidūrathena | tasya sindhoḥ | saḥ 
māyāsaṃcāraḥ kṛtaḥ || 34 ||

vetālāstraṃ tato datte tenottasthuḥ śavavrajāḥ |
amūrdhānaḥ samūrdhāno vetālā veśavallitāḥ || 35 ||

tatastatsahāyārthaṃ datte dadāviti yāvat | veśena paramardanāveśena vallitāḥ 
saṃcalitāḥ | vala valla saṃvaraṇe saṃcalane ca || 35 ||

p. 250) 150

tataḥ piśācavetālarūpikograkabandhavat |
tadvabhūva balaṃ bhīmamurvīnigaraṇakṣamam || 36 ||

athetaro'pi bhūpālo māyāṃ saṃcārya tāṃ gurau |
rākṣasāstraṃ sasarjātha trailokyagrahaṇonmukham || 37 ||

itaro vidūrathaḥ | gurau pūrvaprayogeṇopadeṣṭarīva sindhau || 37 ||

udaguḥ parvatākārāḥ sarvataḥ sthūlarākṣasāḥ |
dehamāśritya niṣkrāntāḥ pātālānnarakā iva || 38 ||

athodabhūdbalaṃ bhīmaṃ sasurāsurabhītidam |
garjadrakṣomahānādavādyanṛtyatkabandhakam || 39 ||

medomāṃsopadaṃśāḍhyaṃ rudhirāsavasundaram |
kṣībakūśmāṇḍavetālayakṣatāṇḍavasundaram || 40 ||

kṣībāṇāṃ mattānām || 40 ||

kūśmāṇḍakottāṇḍavadaṇḍapāda-
kṣubdhāsṛgutkṣiptataraṅgasiktaiḥ |
saṃdhyābhrarāgotkarakoṭikānti
bhūtairasṛksrotasi dattasetu || 41 ||

daṇḍapādo nāṭyaśāstraprasiddhaḥ pādāghātaviśeṣaḥ | siktairbhūtaiḥ | dattasetu 
nibaddhasetu | balaṃ udabhūditi pūrveṇānvayaḥ || 41 ||

ityārṣe śrīvāsiṣṭhamahārāmāyaṇe vālmīkīye utpattiprakaraṇe līlo0 
tṛtīyāstrayuddhaṃ nāmaikonapañcāśaḥ sargaḥ || 49 ||

iti śrīvāsiṣṭhamahārāmāyaṇatātparyaprakāśe utpattiprakaraṇe 
tṛtīyāstrayuddhaṃ nāmaikonapañcāśaḥ sargaḥ || 49 ||


pañcāśaḥ sargaḥ 50

śrīvasiṣṭha uvāca |

tasmiṃstadā vartamāne ghore samaravibhrame |
sarvārisainyanāśārthamekaṃ svabalaśāntaye || 1 ||

atrāstrayorvaiṣṇavayoryuddhaṃ virathatā dvayoḥ |
mṛtirvidūrathasyāpi gṛhānītasya varṇyate || 1 ||

ekamasādhāraṇam | svabalasya svasainyasya śāntaye rakṣaḥpiśācapīḍāśāntaye || 
1 ||

sasmāra smṛtimānanto mahodārādhidhairyabhṛt |
astramastreśvaraṃ śrīmadvaiṣṇavaṃ śaṃkaropamam || 2 ||

antaḥ kālocitapratibhāvatāmavadhibhūtaḥ sindhuḥ mahodāraḥ 
sannadhikadhairyamṛdadhikadhairyavān | śaṃkaropamaṃ 
kālarudravatsaṃhārakam || 2 ||

atha yo'sau śarastena vaiṣṇavāstrābhimantritaḥ |
muktastasya phalaprāntādulmukā divi niryayau || 3 ||

phalaprāntāt śalyapradeśāt || 3 ||

paṅktayaḥ sphāracakrāṇāṃ śatārkīkṛtadiktaṭāḥ |
gadānāmabhiyāntīnāṃ śatavaṃśīkṛtāmbarāḥ || 4 ||

ulmukādītyuktamādiśabdārthaṃ prapañcayati - paṅktaya ityādinā | triṣu 
ślokeṣu paṅkaya eva viśeṣyāḥ | vaṃśapadena gadākārāṇi vaṃśakarīrāṇi 
gṛhyante || 4 ||

vajrāṇāṃ śatadhārāṇāṃ tṛṇarājīkṛtāmbarāḥ 
[taracchṛṅgīkṛtāmbarā iti pāṭhaḥ] |
paṭṭiśānāṃ sapadmānāṃ dīnavṛkṣīkṛtāmbarāḥ || 5 ||

sapadmānāṃ padmadalamukulākārānekaśākhāśālināṃ paṭṭiśānāṃ 
paṅktayaḥ | dīnā lūnā ye vṛkṣāstadvyāptaprāyaṃ kṛtamambaraṃ 
yābhirityarthaḥ | lvādibhyaḥ iti niṣṭhānatvam || 5 ||

śarāṇāṃ śitadhārāṇāṃ puṣpajālīkṛtāmbarāḥ 
[tṛṇajālīkṛtāmbarā iti pāṭhaḥ] |
khaḍgānāṃ śyāmalāṅgānāṃ patrarāśīkṛtāmbarāḥ || 6 ||

atha rājā dvitīyo'pi vaiṣṇavāstrasya śāntaye |
dadau vaiṣṇavamevāstraṃ śatruniṣṭhāvapūrakam || 7 ||

dvitīyo rājā vidūrathaḥ śatrorniṣṭhā parākramasthitistasyā avapūrakaṃ 
pūrtikaram | tadanurūpamiti yāvat || 7 ||

tato'pi niryayurnadyo hetīnāṃ hatahetayaḥ |
śaraśaktigadāprāsapaṭṭiśādipayomayāḥ || 8 ||

hatāśchinnāḥ pūrvāstraprayuktahetayo yābhistāḥ || 8 ||

śastrāstrasaritāṃ tāsāṃ vyomni yuddhamavartata |
rodorandhrakṣayakaraṃ kulaśailendradāraṇam || 9 ||

śarapātitaśūlāsikhaḍgakuṭṭitapaṭṭiśam [śarāpatita iti 
ṭīkākārasammataḥ pāṭhaḥ] |
musalapratanāprāsaśūlaśātitaśaktikam || 10 ||

śastrāstrasaritāṃ yuddhameva vistarādvarṇayati - śaretyādinā | śarebhya 
āpatitairnirgataiḥ śūlādibhiḥ kuṭṭitāni cūrṇitāni paṭṭiśāni yatra | 
asikhaḍgayoravāntarajātibhedavivakṣayā pṛthaggrahaṇam | musalānāṃ 
pratananaṃ pratanā vistāraḥ | bhidāditvādaṅ | tayā prāsādibhiśca śātitāḥ 
khaṇḍitāḥ śaktayo yatra || 10 ||

śarāmburāśimathanamattamudgaramandaram |
gadāvadanato yuktaṃ durvārāstrinibhāsini || 11 ||

śaralakṣaṇasyāmburāśermathane mattaḥ prahṛṣṭāḥ | samarthā iti yāvat | 
mudgarā eva mandaraparvatā yatra | gadānāṃ vadanataḥ | sārvavibhaktikastasiḥ | 
mukhasadṛśairagrabhāgairyuktaṃ saṃghaṭṭitam | durvārāḥ astraṃ yeṣāmasti 
te'striṇaḥ pratiyoddhārastannibhāstatsamānapramāṇaprabhāvā asinyaḥ 
khaḍgajātibhedā yatra | gostriyorupasarjanasya iti ṅīpo hrasvaḥ || 11 ||

riṣṭāriṣṭapraśamanabhramatkuntendumaṇḍalam |
prāsaprasarasaṃrabdhaprodyatāntakṛtāntakam || 12 ||

riṣṭam | riṣa hiṃsāyāṃ bhāve ktaḥ | svasvasainyahiṃsanaṃ 
tallakṣaṇasyāriṣṭasyāśubhatamasaḥ praśamanāya bhramanti 
kuntalakṣaṇānindumaṇḍalāni yatra | prāsānāṃ prasaraiḥ saṃrabdhaḥ kupitaḥ ata 
eva prodyatāntah prārabdhajanavināśa eva kṛtānto yamo yatra || 12 ||

p. 251) 150

cakrāvakuṇṭhitordhvāstraṃ sarvāyudhakṣayaṃkaram |
śabdasphuṭadviriñcāṇḍaṃ ghātabhagnakulācalam || 13 ||

dhārānikṛttaśastraughamastrayoryudhyamānayoḥ |
madastravāraṇeneva vajrāvijaraparvatam || 14 ||

matkṛtena viśvāmitrāstranivāraṇeneva 
parasparapratibaddhakāryayoryudhyamānayornārāyaṇāstrayoḥ 
saṃbandhibhirvajraiḥ avijarā jarayitumaśakyāḥ parvatā yatra | 
asamarthasamāsaśchāndasaḥ || 14 ||

śaṅkuśaṅkitasūtkārakāśiśūlaśilāśatam |
bhuśuṇḍīnirjitoddaṇḍabhindipālogramaṇḍalam || 15 ||

śaṅkavaḥ kīlānīva kāryācchaṅkitāni saṃbhāvitāni 
sūtkāraśabdamātrakāśīni śūlāni śilāśatāni ca yatra || 15 ||

paraśūlakarābhaikaparaśūlaikalampitam |
vahaducchinnacañcūracāraṇaṃ śatruvāraṇam || 16 ||

para utkṛṣṭaḥ sarvasaṃhārasamarthaḥ śūlakaro rudrastadābhaṃ 
ekaikamāyudhaṃ paraṃ śreṣṭhaṃ yadrudraśūlaṃ tatsadṛśenaikaikena 
lampitaṃ kuṇṭhitaṃ yatra | vahatāṃ niḥsaratāmevocchinnānāṃ 
khaṇḍitānāmāyudhānāṃ cañūrāṇi kuṭilaviṣamagatiphalāni ca cāraṇāni 
pravartanāni yatra | carateḥ nityaṃ kauṭilye gatau iti yaṅi pacādyaci yaṅo'ci ca iti 
luki utparasyātaḥ ityutve chāndaso dīrghaḥ || 16 ||

sphuṭaccaṭacaṭāsphoṭaruddhattripathagārayam [ruddhatripathagā iti 
pāṭhaḥ] |
hetyastrīcūrṇasaṃbhāramahādhūmavitānakam || 17 ||

hetīnāmastrāṇāṃ ca samāhāro hetyastrī | strītvaṃ chāndasam || 17 ||

anyonyaśastrasaṃghaṭṭādbhramajjālollasattaḍit |
śabdasphuṭadviriñcāṇḍaṃ dhātamagnakulācalam || 18 ||

bhramat jālamānāya ivollasantyastaḍito yatra || 18 ||

dhārānikṛttaśastraughamastrayoryudhyamānayoḥ |
madastravāraṇenaiva kālopāyo'calātmanaḥ || 19 ||

punaruktaṃ ślokārdhadvayaṃ vyākhyātam | acalātmanaḥ yuddhe 
acalavajjaḍībhūtasya vidūrathasya madīyāstranivāraṇamātreṇāvasthitiriyaṃ 
kālasya kālakṣepamātrasya upāyaḥ || 19 ||

ayaṃ kiyadbala iti sindhau tiṣṭhati helayā |
vidūratho'stramāgneyaṃ tatyājāśaniśabdavat || 20 ||

ayaṃ tu madagre kiyadbala iti helayā avajñābuddhyā sindhau tiṣṭhati sati || 20 ||

jvālayāmāsa sa rathaṃ sindhoḥ kakṣamivārasam |
etasminnantare vyomni hetinirvivarodare || 21 ||

kakṣaṃ tṛṇaguccham | arasaṃ śuṣkam || 21 ||

sasannāha iva prāvṛṭpayodataṭinīva yaḥ |
astre rājñoḥ kṣaṇaṃ kṛtvā yuddhaṃ paramadāruṇam || 22 ||

yo rājā sa sannāhaḥ prāvṛḍiva yaścānyo rājā payodavardhitā taṭinī nadīva 
śarānvarṣati vahati ca | tayo rājñoḥ astre prāk prayukte dve nārāyaṇāstre || 22 ||

anyonyaṃ śamamāyāte savīrye subhaṭāviva |
etasminnantare so'gnī rathaṃ kṛtvā tu bhasmasāt || 23 ||

sa āgneyāstrasaṃbandhī agniḥ || 23 ||

prāpa dagdhvā vanaṃ sindhuṃ mṛgendramiva kandarāt |
sindhurabhyāsato'gnyastraṃ vāruṇāstreṇa śāmayan || 24 ||

vanaṃ dagdhvā | vanakandarānnirgataṃ mṛgendramiva || 24 ||

rathaṃ tyaktvāvaniṃ prāpya khaḍgāsphoṭakavānabhūt |
akṣṇornimeṣamātreṇa rathāśvānāṃ ripoḥ khurān || 25 ||

āsphoṭakaṃ carma tadvān abhūt || 25 ||

lulāva karavālena mṛṇālānīva lāghavāt |
vidūratho'pi viratho babhūvāsphoṭakāsimān || 26 ||

samāyudhau samotsāhau ceraturmaṇḍalāni tau |
khaḍgau krakacatāṃ yātau mithaḥ praharatostayoḥ || 27 ||

krakacatāṃ krakacavatkaṭhinataracarmādividāraṇasamarthatāṃ yātau prāptau || 27 
||

dantamāleyamasyeva bale carvayataḥ prajāḥ |
śaktimādāya cikṣepa khaḍgaṃ tyaktvā vidūrathaḥ || 28 ||

bale sainyadbaye || 28 ||

sindhvambughargarārāvo mahotpāta ivāśaniḥ |
avicchinnā samāyātā patitā sāsya vakṣasi || 29 ||

sindhoḥ samudrasyāmbu jalamiva ghargharārāvaḥ mahāpralayādisūcaka utpātaḥ 
sā śaktirasya sindhorvakṣasi || 29 ||

apriyasya yathā bharturanicchantī svakāminī |
tena śaktiprahāreṇa nāsau maraṇamāptavān || 30 ||

kevalaṃ rudhiravrātaṃ nāgo jalamivātyajat |
taddeśalīlā taṃ dṛṣṭvā bhagnaṃ tama ivendunā || 31 ||

nāgo gajo jalaṃ madajalamivātyajat asravat || 31 ||

savikāsaghanānandā pūrvalīlāmuvāca ha |
devi paśya nṛsiṃhena hato bhartrāyamāvayoḥ || 32 ||

āvayorbhartrā nṛsiṃhena sindhurdaityo hiraṇyakaśipurhata iti vyastarūpakam || 32 
||

śaktikoṭinakhairdaityaḥ sindhuruddhurakandharaḥ |
saraḥsthalasthanāgendrakaraphūtkṛtavārivat || 33 ||

piṣṭo raso'sya niryāti raktaṃ culaculāravaiḥ |
hā kaṣṭaṃ rathamānītaṃ sindhurāroḍhumudyataḥ || 34 ||

piṣṭātsaṃcūrṇitāt urasaḥ sakāśāt | raktaṃ saraḥsthalasthasya saromadhyasthasya 
gajendrasya karāt pūtkṛtaṃ vārīva niryātīti pūrveṇānvayaḥ || 34 ||

sauvarṇaṃ mairavaṃ śṛṅgaṃ puṣkarāvartako yathā |
paśya devi ratho'syāsau mudgareṇa vicūrṇitaḥ || 35 ||

mairavaṃ meroḥ saṃbandhi śṛṅgam | puṣkarāvartako megharājaḥ | asya sindho 
rathaḥ || 35 ||

bhramtpārthanipātena sauvarṇaṃ nagaraṃ yathā |
pravṛtto rathamāroḍhumānītaṃ patireṣa me || 36 ||

pārthasyārjunasya śaranipātena bhramannipātakavacānāṃ sauvarṇaṃ nagaraṃ 
yathā tathā bhramantamarthāttaṃ rathaṃ paśyetyarthaḥ | tadbrahmāṇḍe'pi 
pārthādijanmasaṃbhavānnāprasiddhopamā || 36 ||

p. 252) 151
 
kaṣṭaṃ vajramivendreṇa musalaṃ sindhunekṣitam |
javātpatiḥ prayāto me saindhavaṃ musalāyudham || 37 ||

īkṣitaṃ praharaṇārthamiti śeṣaḥ | saindhavaṃ vañcayitvā || 37 ||

vañcayitvā vilāsena rathamāruhya lāghavāt |
hā dhikkaṣṭamasau sindhurāryaputrarathaṃ rayāt || 38 ||

hariśvabhramivārūḍhaṃ plavenordhvamiva drumam |
krīḍitvā pīḍayāmāsa śaravarṣirvidūratham || 39 ||

dhvajalāñchitatvāt plavena pakṣiviśeṣeṇa upalakṣitam | śaivalādinā hari 
haritavarṇaṃ śvabhraṃ palvalamiva | tathāvidhmūrdhvamucchritaṃ drumamiva vā 
sthitaṃ rathamārūḍhamāryaputraṃ svabhartāraṃ vidūrathaṃ pīḍayāmāseti 
saṃbandhaḥ || 39 ||

chinnadhvajaṃ chinnarathaṃ chinnāśvaṃ chinnasārathim |
chinnakārmukavarmāṇaṃ bhinnasarvāṅgamākulam || 40 ||

hṛdi sphoṭaśilāpaṭṭadṛḍhe pīvaramūrdhani |
bhittvā vajrasamairbāṇaiḥ pātayatyeṣa bhūtale || 41 ||

sphoṭe sphoṭanaviṣaye śilāpaṭṭavaddṛḍhe | aśakyasphoṭane iti yāvat | pīvare 
sthūle mūrdhani ca bhittvā || 41 ||

athānyaṃ rathamānītaṃ kṛcchreṇa prāpya cetanām |
khaḍgenārohato'syāṃsaṃ chinnaṃ bharturvilokaya || 42 ||

rathaṃ kṛcchreṇārohato'sya me bhartuḥ sindhunā chinnamaṃsaṃ skandhadeśaṃ 
vilokaya || 42 ||

padmarāgagiridyotamivarddhāsṛgvimuñcati |
hā hā dhikkaṣṭametena sindhunā khaḍgadhārayā || 43 ||

ata eva bhartāraṃ bhinnasya padmarāgagirerniḥsṛtaṃ 
dyotamāraktaprabhāmivarddhaṃ samṛddhamasṛgraktaṃ vimuñcati | 
paśyetyatrāpyanukṛṣyate || 43 ||

jaṅghayorme patiśchinnaḥ krakaceneva pādapaḥ |
hā hā hatāsmi dagdhāsmi mṛtāsmyupahatāsmi ca || 44 ||

hatā hananavyāpāraviṣayīkṛtā mṛtā tatphalamaraṇabhāginīti bhedaḥ || 44 ||

mṛṇāle iva patyurme lūne dve api jānunī |
ityuktvā sā tadālokya bharturbhāvabhayāturā || 45 ||

bharturviṣaye bhāvaḥ snehātiśayastena bhayena cāturā | sīdatīti sā | 
saderḍapratyaye ṭāp || 45 ||

latā paraśukṛtteva mūrcchitā bhuvi sāpatat |
vidūratho'pi nirjānuḥ praharanneva vidviṣi || 46 ||

papāta syandanasyādhaśchinnamūla iva drumaḥ |
patannevaiṣa sūtena rathenaivāpavāhitaḥ || 47 ||

papāta patanonmukho babhūvetyarthaḥ | patan patanonmukha evaiṣa sūtena viṣṭabhya 
rathenaivāpavāhito gṛhaṃ pratīti śeṣaḥ | dvāvimau puruṣau loke 
sūryamaṇḍalabhedinau | parivrāḍyogayuktaśca raṇe cābhimukho hataḥ | iti 
smṛteḥ | raṇe abhimukhamaraṇe sūryamaṇḍalamedino brahmalokāvāptau 
viraktasya | brahmaṇā saha te sarve saṃprāpte pratisaṃcare | parasyānte 
kṛtātmānaḥ praviśanti paraṃ padam || iti vacanātkramamuktiprasaktau aviraktasya 
imaṃ mānavamāvartaṃ nāvartante iti śruteḥ kalpāntare punarāvṛttau vā 
prāktanapadmaśarīreṇa 
prārabdhaśeṣabhogāsiddhestadanuguṇasarasvatīsaṃkalpavaradānabalādeva sūtasya 
rājayaśaḥśreyovināśe apavāhane pravṛttirāsīditi bodhyam || 47 ||

yadā tadāhatiṃ tasya kaṇṭhe'dātsindhuruddhataḥ |
ardhavicchinnakaṇṭha'sāvanuyāto'tha sindhunā || 48 ||

yadā apavāhitastadā āhatiṃ khaḍgāghātaṃ adāt | apavāhyamāne asaṃmukhe 
śatrau prahāraḥ śūravigarhitaḥ kṛta iti sūcayanviśinaṣṭi - uddhata iti || 48 ||

syandanenāviśatsadma padmaṃ ravikaro yathā |
sarasvatyāḥ prabhāvāḍhyaṃ tatpraveṣṭumasau gṛham |
nāśakanmaśako matto mahājvālodaraṃ yathā || 49 ||

asau sindhuḥ padmagṛhaṃ praveṣṭuṃ nāśakat || 49 ||

khaḍgāvakṛttagalagartagalatsavāta-
raktacchaṭāchuritavastratanutragātram |
tatyāja taṃ bhagavatīmabhito gṛhāntaḥ
sūtaḥ praveśya mṛtitalpatale gato'riḥ || 50 ||

khaḍgena avakṛttasya galasya gartācchidrāt galadbhiḥ savātābhiḥ raktasya 
cchaṭābhirdhārābhiśchuritāni siktāni vastrādīni yasya tathāvidhaṃ taṃ 
vidūrathaṃ sūto gṛhaṃ praveśya gṛhāntarbhagavatīṃ sarasvatīmabhitaḥ 
abhimukhe mṛtitalpatale sukhamaraṇayogyamṛdvāstaraṇopari tatyāja | 
abhitaḥparitaḥsamayānikaṣāhāpratiyoge'pi iti ṣaṣṭhyarthe dvitīyā | ariḥ śatruḥ 
sindhuśca gṛhapraveśāsāmarthyādgataḥ parāvṛtta ityarthaḥ || 50 ||

ityārṣe śrīvāsiṣṭhamahārāmāyaṇe vālmīkīye utpattiprakaraṇe līlo0 
vidūrathamaraṇavarṇanaṃ nāma pañcāśaḥ sargaḥ || 50 ||

iti śrīvāsiṣṭhamahārāmāyaṇatātparyaprakāśe utpattiprakaraṇe 
vidūrathamaraṇavarṇanaṃ nāma pañcāśaḥ sargaḥ || 50 ||


ekapañcāśaḥ sargaḥ 51 

śrīvasiṣṭha uvāca |

hato rājā hato rājā pratirājena saṃyuge |
itiśabde samudbhūte rāṣṭramāsīdbhayākulam || 1 ||

atha rājavadhodantādvarṇyate rāṣṭraviḍvaraḥ |
sindhau pratiṣṭhite bhūyo deśasvāsthyaṃ ca vistarāt || 1 ||

rājā vidūrathaḥ | pratirājena sindhunā | saṃyuge yuddhe || 1 ||

bhāṇḍopaskarabhārāḍhyaṃ vidravacchakaṭavrajam |
sākrandrārtakalatrāḍhyaṃ dravannāgaradurgamam || 2 ||

palāyamānasākrandaṃ mārgāhṛtavadhūgaṇam |
anyonyaluṇṭhanavyagralokalagnamahābhayam || 3 ||

pararāṣṭrajanānīkatāṇḍavollāsasāravam |
niradhiṣṭhitamātaṅgahayavīrapatajjanam || 4 ||

śatrurāṣṭrajanāntarāṇāṃ sindhvanīkasya ca jayatāṇḍavollāsena sāravaṃ 
saśabdam || 4 ||

p. 253) 151

kapāṭapāṭanoḍḍīnakośāntaravaghargharam |
luṇṭhitāsaṃkhyakauśeyaprāvṛtābhibhaṭodbhaṭam || 5 ||

kapāṭānāṃ pāṭanena uḍḍīna iva bahirākāśe nirgato yaḥ kośagṛhasyānte 
vināśe ravastena ghargharam | kauśeyaprāvṛtā abhibhūtakośapālabhaṭā 
udbhaṭā yatra || 5 ||

kṣurikotpāṭitārdrāntramṛtarājagṛhāṅganam |
rājāntaḥpuraviśrāntacaṇḍālaśvapacotkaram || 6 ||

coraiḥ kṣurikābhiḥ śastrībhirutpāṭitairārdrairāntrairupalakṣitā mṛtā 
rājagṛhāṅganā yatra || 6 ||

gṛhāpahṛtabhojyānnabhojanonmukhapāmaram |
sahemahāravīraughapādāhatarudacchiśu || 7 ||

bhojyānāṃ rājabhojanayogyānāmannānāṃ bhojane unmukhāḥ pāmarāḥ 
pṛthagjanā yatra || 7 ||

apūrvataruṇākrāntakeśāntaḥpurikāṅganam |
corahastacyutānarghyaratnadanturamārgagam || 8 ||

ratnairdanturā unnatadantā iva dhavalitā mārgagā yatra || 8 ||

hayebharathasaṃghaṭṭavyagrasāmantamaṇḍalam |
abhiṣekodyamādeśaparamantripuraḥsaram [dyamādeśaṃ paraṃ ityapi 
ādarśāntare pāṭho labhyate tathāpyetatpāṭhasya 
susaṅgatatvāṭṭīkākārasaṃmatatvāccaiṣa evāsmābhirādṛtaḥ] || 9 ||

saṃghaṭṭanaṃ saṃghaṭṭaḥ apahṛtya melanaṃ tatra vyagraṃ sāmantamaṇḍalaṃ 
yatra | sindhusutapaṭṭābhiṣekodyamasya ādeśe ājñāpane parāstatparāḥ | 9 ||

rājadhānīvinirmāṇasārambhasthapatīśvaram |
kṛtavātāyanaśvabhranipatadrājavallabham || 10 ||

sthapatīśvarāḥ kāruśreṣṭhāḥ | kārukṛteṣu vātāyanaśvabhreṣu 
apūrvanagarasaundaryadarśanāya nipatantyaḥ praviśantyaḥ sindhurājavallabhā 
yatra || 10 ||

jayaśabdaśatodghoṣasindhurājanyanirbharam |
asaṃkhyanijarājaughadhṛtasindhukṛtāsthiti || 11 ||

jayaśabdaśatodghoṣaiḥ praveśitasya sindhurājanyasya sindhurājaputrasya 
abhiṣiktasya nirbharaḥ prabhāvātiśayo yatra | nijaiḥ svapakṣīyai rājaughaiḥ śirasā 
dhṛtā sindhunā kṛtā sthitī rāṣṭramaryādā yatra || 11 ||

grāmāntarasamākrāntavidravadrājavallabham |
maṇḍalāntarasaṃjātanagaragrāmaluṇṭhanam || 12 ||

grāmāntarapracchannāḥ paraiḥ parijñātāstato'pi vidravantaḥ 
pūrvarājavallabhajanā yatra || 12 ||

anantacoramoṣārtharuddhamārgagamāgamam |
mahānubhāvavaidhuryasanīhāradinātapam || 13 ||

anantaiścorairmoṣārthaṃ ruddhā mārgeṣu gamāgamā janasaṃcārā yatra | 
mahānubhāvo vidūrathastadvaidhuryeṇa sanīhārā dineṣu ātapā yatra || 13 ||

mṛtabandhujanākrandairmṛtatūryaravairapi |
hayebharathaśabdaiśca piṇḍagrāhyaghanadhvani || 14 ||

piṇḍavatkare grahītuṃ śakyā ityautprekṣikam | ghanā dhvanayo yatra || 14 ||

sindhudevo jayatyekacchatrabhūmaṇḍalādhiapaḥ |
ityanantaramārebhe bheryaḥ pratipuraṃ tadā || 15 ||

iti udghoṣayan bheryaḥ bherīḥ | chāndasaḥ suvvyatyayaḥ | vādayitumārebhe jana iti 
śeṣaḥ || 15 ||

rājadhānīṃ viveśātha sindhuruddhurakandharaḥ |
prajāḥ sraṣṭuṃ yugasyānte manurjagadivāparaḥ || 16 ||

atha putrasya rājyābhiṣekānantaram | sindhuḥ svarājadhānīṃ viveśa || 16 ||

pravṛttā daśadigbhyo'tha praveṣṭuṃ saindhavaṃ puram |
karāḥ karihayākārai ratnapūrā ivāmbudhim || 17 ||

nibandhanāni cihnāni śāsanāni diśaṃ prati |
kṣaṇānniveśayāmāsurmaṇḍalaṃ prati mantriṇaḥ || 18 ||

nibandhanāni maryādāḥ | cihnāni mudrādiṣu sindhu nāmāṅkanāni || 18 ||

udabhūdacireṇaiva deśe deśe pure pure |
jīvite maraṇe māne niyamo'yamato yathā || 19 ||

atha śemurnimeṣeṇa deśopaplavavibhramāḥ |
praśāntotpātapavanāḥ padārthāvṛttayo yathā || 20 ||

pavane śānte pavanakṛtāstṛṇaparṇadhūlyādipadārthānāmāvṛttayo 
bhramaṇāni yathā śāmyanti tadvat || 20 ||

saumyatāmājagāmāśu deśo daśadiganvitaḥ |
kṣīrodaḥ kṣubhitāvarto drāgivoddhṛtamandaraḥ || 21 ||

vavuralakacayānvilolayanto
mukhakamalālikulāni saindhavīnām |
jalalavavalanākulāḥ samīrā
aśivaguṇāniva sarvataḥ kṣaṇena || 22 ||

samīrā vāyavaḥ saindhavīnāṃ mukhakamale alikulāni 
bhramarapaṅktibhūtānalakacayānvilolayantaḥ | tanmadhuprāyāṇāṃ 
tatsvedajalalavānāṃ valanena mattā iva mandagatitvādākulāḥ 
santastacchaityasaurabhyādimaṅgalaguṇaiḥ sarvadeśataḥ 
saṃtāpadaurgandhyādyaśivaguṇānvilolayanto ḍalayorabhedādviloḍayanta 
upaghanta iva vavuḥ || 22 ||

ityārṣe śrīvāsiṣṭhamahārāmāyaṇe vālmīkīye utpattiprakaraṇe līlo0 
siṃdurāṣṭravarṇanaṃ nāmaikapañcāśaḥ sargaḥ || 51 ||

iti śrīvāsiṣṭhamahārāmāyaṇatātparyaprakāśe utpattiprakaraṇe 
sindhurāṣṭravarṇanaṃ nāmaikapañcāsaḥ sargaḥ || 51 ||


p. 254) 152

dvipañcāśaḥ sargaḥ 52 

śrīvasiṣṭha uvāca |

etasminnantare rāma līlovāca sarasvatīm |
śvāsāvaśeṣamālokya mūḍhaṃ bhartāramagragam || 1 ||

rājño'tra maraṇaṃ tasya saṃsārasya mṛṣātmatā |
tathā tatpuralīlāyā varṇyate vāsanātmatā || 1 ||

mūḍhaṃ mūrcchitam || 1 ||

pravṛtto dehamutsraṣṭuṃ madbhartāyamihāmbike |

jñaptiruvāca |

evaṃrūpamahārambhe saṃgrāme rāṣṭrasaṃbhrame || 2 ||

saṃpanne'pi sthite'pyuccairvicitrārambhamanthare |
na kiṃcidapi saṃpannaṃ rāṣṭraṃ na ca mahītalam || 3 ||

saṃpanne utpanne sthite apiśabdādvinaṣṭe'pi kvacana kvacidapi | 
kvacanetyakhaṇḍamavyayam | na saṃpannaṃ na sthitaṃ na naṣṭaṃ cetyarthaḥ | 
tanmaṇḍapasya prāgdṛṣṭatādṛśālpataramaṇḍapasyāntaḥ padmaśavasya || 3 ||

na sthitaṃ kvacanāpyevaṃ svapnātmakamidaṃ jagat |
tasya tanmaṇḍapasyāntaḥ śavasya nikaṭāmbare || 4 ||

idaṃ bhūrāṣṭramābhāti bhartṛjīvasya te'naghe |
antaḥpuragṛhānte tadidaṃ rāṣṭrānvitodaram || 5 ||

tadvidūrathabrahmāṇḍaṃ padmāntaḥpuragṛhānte sthitaṃ 
rāṣṭrairanvitamudaraṃ yasya tathābhūtamidaṃ pādmabrahmāṇḍaṃ 
vasiṣṭhavipragehentaḥsthitamityanvayaḥ || 5 ||

vasiṣṭhavipragehe'ntarvindhyādrigrāmake sthitam |
vasiṣṭhavipragehentaḥ śavagehajagatsthitam || 6 ||

uktameva vyatihāreṇa draḍhayati - vasiṣṭheti || 6 ||

śavagehajagatkukṣāvidaṃ gehajagatsthitam |
evameṣa mahārambho jagattrayamayo bhramaḥ || 7 ||

tvayā mayā'nayā'nena saṃyuktaḥ sārṇavāvaniḥ |
girigrāmakadehāntarmadhye gaganakośake || 8 ||

anayā dvitīyalīlayā | anena tvadbhartrā || 8 ||

svātmaiva kacati vyartho na kacatyeva vā kvacit |
tatpadaṃ paramaṃ viddhi nāśotpādavivarjitam || 9 ||

ekaikāntaraparamutpannamityapi kalpanaiva | vastutataścaitanya eva nākāśe | 
ākāśādisahitatritayādhyāsādityāśayenāha - svātmaiveti | viṣayamithyātve 
citi tatsaṃvalitarūpamapi nāstyevetyāśayenāha - na kacatyeveti | tathāca 
nirviṣayacinmātramevāvaśiṣyate tadeva mukhyaṃ jñeyamityāha - taditi || 9 ||

svayaṃ kacitamābhātaṃ śāntaṃ paramanāmayam |
kila maṇḍapagehentaḥ svasvabhāvoditātmani || 10 ||

svayaṃ kacitaṃ svaprakāśaṃ tadeva maṇḍapagehāntaḥ svena 
cinmātrasvabhāvenodite svātmani ābhātaṃ na vastvantaramityarthaḥ | kileti 
vidvatprasiddhau || 10 ||

evamārambhaghanayorapi maṇḍapayostayoḥ |
udare śūnyamākāśamevāsti na jagadbhramaḥ || 11 ||

maṇḍapāntargate bhūtākāśe'pi na jagadaṣti kiṃ vācyaṃ śuddhacidākāśa 
ityāśayenāha - evamiti || 11 ||

bhramadraṣṭurabhāve hi kīdṛśī bhramatā bhrame |
nāstyeva bhramasattāto yadasti tadajaṃ padam || 12 ||

nanvalpānte bṛhato'samāveśāttatpratyayo yadi bhramastarhyatibṛhato brahmaṇo 
maṇḍapahṛdayādyākāśeṣvasamāveśāttatra 
śāstrācāryopadeśāttatpratyayo'pi bhramaḥ kiṃ na syādityā 
śaṅkyopajīvyavirodhānmaivamityāha - bhramadraṣṭuriti || 12 ||

bhramo dṛśyamasattasya draṣṭṛdṛśyadaśā kutaḥ |
draṣṭṛdṛśyakramābhāvādadvayaṃ sahajaṃ hi tat || 13 ||

nanu tarhi bhrama eva bhramaṃ paśyatu nānyastatrāha - bhrama iti | 
draṣṭṛvyāpāraphalādhāro hi dṛśyaḥ | na ca svātmani kenacidvyāpārituṃ 
śakyate ekatra kartṛkarmatāvirodhāt | na ca draṣṭaryasati dṛśyasya sattāsphūrtī 
sidhyata iti bhāvaḥ | ayaṃ draṣṭṛdṛśyakramābhāvo dvaitasyaiva dūṣaṇam | 
advaitasya tu sahajasya bhūṣaṇamevetyāśayenāha - draṣṭriti || 13 ||

tatpadaṃ paramaṃ viddhi nāśotpādavivarjitam |
svayaṃ kacitamābhātaṃ śāntamādyamanāmayam || 14 ||

kila maṇḍapagehāntaḥ svasvabhāvoditātmani |
viharanti janāstatra svagehe svavyavasthayā || 15 ||

evamalpatare bṛhattarāsamāveśo'pi dṛśyasyaiva dūṣaṇaṃ na 
sarvādhiṣṭhānacaitanyasyetyāśayenāha - kiletyādinā | 
svasvavyavahārānukūladeśavaipulyavyavasthayā viharanti saṃcaranti | 
kiletyāścarye || 15 ||

na jagattatra no sargaḥ kaścidapyanubhūyate [kvacit iti pāṭhaḥ] |
tenāhamajamākāśaṃ jagadityeva vartate || 16 ||

anubhūyate tattvajñairityarthaḥ | 
tenānubhavātmakapratyakṣapramāṇenāhaṃkārasākṣibhūtaṃ yaccidākāśaṃ 
tadekājñadṛśā jagaditi rūpeṇa vartata iti niścitamityarthaḥ || 16 ||

sarvaṃ śūnyātmavijñānaṃ mervādigirijālakam |
nedaṃ kuḍyamayaṃ kiṃcidyathā svapne mahāpuram || 17 ||

evamanumānenāpi tanniścayaṃ sādhayati - sarvamiti | 
mervādigirijālakopalakṣitaṃ sarvamidaṃ dṛśyaṃ 
śūnyātmasvarūpajñānamātrameva na kuḍyamayaṃ na 
yathādṛṣṭasthūlasvabhāvam | tatsamāveśāyogye alpapradeśe pratītatvāt | 
dehāntaḥ svapnadṛṣṭamahāpuravadityarthaḥ || 17 ||

deśe prādeśamātre'pi girijālamayānyapi |
vajrasārāṇi svānyeva lakṣāṇi jagato viduḥ || 18 ||

svapne sarvānubhavasiddhāṃ vyāptiṃ darśayati - deśe iti | kaṇṭhe svapnaḥ 
samāviśediti śruteḥ kaṇṭhādihṛdayānte prādeśamātre khāni 
tatpradeśāvacchinnātmacaitanyānyeva | aupādhikaṃ bahuvacanam | girijālamayāni 
viduḥ paśyanti sarve svapne || 18 ||

p. 255) 152

jaganti subahūnyeva saṃbhavantyaṇuke'pi ca |
kadalīpallavānīva saṃniveśena bhūriśaḥ || 19 ||

tathā dārṣṭāntike'pi saṃbhavamupanayena darśayati - jagantīti || 19 ||

trijagaccidaṇāvantarasti svapnapuraṃ yathā |
tasyāpyantaścidaṇavasteṣvapyekaikaśo jagat || 20 ||

nigamanena prasādhitaṃ draḍhayati - trijagaditi || 20 ||

teṣāṃ yasmiñjagatyeṣa padmo rājā śavaḥ sthitaḥ |
līlā tava sapatnīyaṃ prāptā pūrvatarā śubhe || 21 ||

pṛṣṭaṃ samādhāya tatpuralīlātattvaṃ vaktukāmā prastutakathāmādatte - 
teṣāmityādinā | pūrvarājagamanāpekṣayā pūrvatarā || 21 ||

yadaiva mūrcchāmāyātā līleyaṃ puratastava |
tadaiva bhartuḥ padmasya śavasya nikaṭe sthitā || 22 ||

līlovāca |

kathameṣā purā devi saṃpannā tatra dehinī |
kathaṃ ca tatsapatnīkabhāvamāptavatī sthitā || 23 ||

sā sapatnī yasya bhāvasya sthitestaṃ tatsapatnīkaṃ bhāvam || 23 ||

te cāsyā vada kiṃ rūpaṃ paśyantyatha vadanti kim |
tadgehavaravāstavyāḥ samāseneti me vada || 24 ||

tasya padmasya varagehalakṣaṇe vāstuni bhavā vāstavyāste janā asyāḥ kiṃ rūpaṃ 
paśyanti athavā kiṃ vadanti ityetatsarvaṃ samāsena saṃkṣepeṇa vada || 24 ||

śrīdevyuvāca |

śṛṇu sarvaṃ samāsena yathāpṛṣṭaṃ vadāmi te |
līle līlāsvavṛttāntamantadaṃ dṛśyadurdaśam || 25 ||

līlāntarabhūtāyāḥ svasyā eva vṛttāntam | antaṃ nirṇayaṃ dadātītyantadam | 
dṛśyāḥ samyag draṣṭuṃ śakyā maraṇaparalokagamanādidurdaśā yena tam || 
25 ||

padmastava sa bhartaiṣa bhrāntiṃ tāvattatāmimām |
iyaṃ jaganmayī tasminneva sadmani paśyati || 26 ||

iyametannagarādibhāvena dṛśyamānā jaganmayī bhrāntistāṃ bhrāntimeṣa 
vidūrathabhūtastava sa padmo bhartā tasminneva śavāśraye sadmani 
paśyatītyanvayaḥ || 26 ||

bhrāntiyuddhamidaṃ yuddhameṣā bhrāntirjano'janaḥ |
bhrāntyaivāstīha maraṇameṣa caivaṃ bhramātmakaḥ || 27 ||

idaṃ tvayā dṛṣṭaṃ yuddhaṃ svāpnayuddhavadbhrāntiyuddhameva | eṣā 
tvatpṛṣṭalīlāpi bhrāntireva | eṣa janaścā'jano janmādivikriyārahitātmaiva | eṣa 
saṃsāraḥ || 27 ||

bhramakrameṇānenaiva līlāsya dayitā sthitā |
tvaṃ caiṣā ca varārohe svapnamātraṃ varāṅgane || 28 ||

yathā bhavatyāvetasya svapnamātraṃ varāṅgane |
tathā bhavatyorbhartaiṣa tathaivāhamapi svayam || 29 ||

jagacchobhaivedṛśīyaṃ dṛśyametadihocyate |
etadeva parijñātaṃ dṛśyaśabdārthamujjhati || 30 ||

dṛśyaśabdasyārthaṃ dṛśi karmatāmujjhati tyajati || 30 ||

evameṣā tvameṣā ca saṃpannaivamasau nṛpaḥ |
ahaṃ cātmani satyatvaṃ gatā sarvatayātmanaḥ || 31 ||

eṣā saṃsārasthitiḥ | evaṃ bhrāntirūpaiva | ātmanaḥ sarvatayā pūrṇatayā || 31 ||

ime vayamihānyonyaṃ sapannāścoditā iti |
itthaṃ sarvātmakatayā mahāciddhanasaṃsthiteḥ || 32 ||

ime nṛpādayo vayamanyonyamanugrāhyānugrāhakabhāvena coditāḥ preritā 
itītthaṃ mahāciddhanasya saṃsthitermithyākalpanāsthiteryathā saṃpannā 
evameṣāpi rājñī saṃpannā sthitetyanvayaḥ || 32 ||

evameṣā sthitā rājñī hārihāsavilāsinī |
līlā vilolavadanā navayauvanaśālinī || 33 ||

peśalācāramadhurā madhurodārabhāṣiṇī |
kokilāsvarasaṃkāśā madamanmathamantharā || 34 ||

peśalā dakṣā | ācāreṇa madhurā hṛdyā | kokilāyāḥ svareṇa saṃkāśā 
sadṛśasvarā || 34 ||

asitotpalapatrākṣī vṛttapīnapayodharā |
kāntā kāñcanagaurāṅgī pakvabimbaphalādharā || 35 ||

tvatsaṃkalpātmakasyaiṣā yadā bharturmanaḥkalā |
tadā tvatsadṛśākārā sthitaiṣā ciccamatkṛtau || 36 ||

manaḥkalā manovṛttistadvāsanā ca jāteti śeṣaḥ || 36 ||

tvadbharturmaraṇe kṣipraṃ samanantarameva hi |
tvadbhartraiṣā puro dṛṣṭā tvatsaṃkalpātmanāmunā || 37 ||

yadādhibhautikaṃ bhāvaṃ ceto'nubhavati svayam |
cetyaṃ sanmayamevāta ātivāhikakalpanam || 38 ||

yadi vāsanāmayīyaṃ kathaṃ tarhi satyatayā tenānubhūtā tatrāha - yadeti | 
vastuta ātivāhikakalpanaṃ prātibhāsikameva | cetyaṃ dṛśyam | tatra cetaścittaṃ 
yadābhyāsadṛḍhavāsanayā ādhibhautikaṃ vyāvahārikaṃ bhāvamanubhavati 
tadā ato'nubhavāccetyaṃ sanmayaṃ paramārthasatyamityeva bhavatītyarthaḥ || 38 ||

yadādhibhautikaṃ bhāvaṃ ceto vetti na sanmayam |
ātivāhikasaṃkalpastadā satyopajāyate || 39 ||

yadā tu vivekajñānābhyāsenādhibhautikaṃ bhāvaṃ na sanmayaṃ anṛtaṃ vetti 
tadā satyā dṛḍhayā tadvāsanayā prapañce ātivāhikasaṃkalpaḥ 
prātibhāsikanirṇaya upajāyate || 39 ||

atho maraṇasaṃvittyā punarjanmamaye bhrame |
tvaṃ hi saṃviditānena tvayā ca gata eva saḥ || 40 ||

vāsanāmayalīlāntararūpayā tvayā gataḥ saṃgata eva || 40 ||

itthaṃ tvāṃ dṛṣṭavāneṣa dṛṣṭaścaiṣa tvayeti ca |
tvamapyātmani saṃpannā sarvagatvāccidātmanaḥ || 41 ||

tvayāpyasau svavāsanāmaya eva dṛṣṭa iti prāgdarśitabrahmāṇḍatrayatayā 
pariṇatā | sarvagatvātsarvavāsanānugatatvātsarvākāravivartopapatterityarthaḥ || 41 ||

brahma sarvagataṃ yasmādyathā yatra yadoditam |
bhavatyāśu tathā tatra svapnaśaktyaiva paśyati || 42 ||

tadeva spaṣṭamāha - brahmeti | svapnaśaktyā vikṣepaśaktyā | svasvaśaktyā 
iti pāṭhe tattadvāsanāśaktyā || 42 ||

p. 256) 153

sarvatra sarvaśaktitvādyatra yā śaktirunnayet |
āste tatra tathā bhāti tīvrasaṃvegahetutaḥ || 43 ||

yathā yathā yadyadrūpeṇa unnayedbhojakādṛṣṭabalādāvirbhāvayet | 
tīvrasaṃvego dṛḍhābhiniveśavāsanā tasmāddhetoḥ || 43 ||

mṛtimohakṣaṇenaiva yadaitau daṃpatī sthitau |
tadaivābhyāmidaṃ buddhaṃ pratibhāsavaśāddhṛdi || 44 ||

mṛtimohaḥ svasvamaraṇānukūlamūrcchā tatkṣaṇenopalakṣitau yadā sthitau 
tadaivābhyāmidaṃ vakṣyamāṇaṃ sarvaṃ buddhaṃ svakalpanayā'nubhūtam | 
pratibhāso vāsanodbodhastadvaśāt || 44 ||

āvayoḥ pitarāvetāvime vai cāpi mātarau |
deśa eṣa dhanaṃ cedaṃ karmedaṃ pūrvamīdṛśam || 45 ||

pūrva īdṛśaṃ karma kṛtamiti śeṣaḥ || 45 ||

āvāṃ vivāhitāvevamevaṃ nāmaikatāṃ gatau |
etayoḥ sāpi janatā yātā tatraiva satyatām || 46 ||

sā kalpanātmikāpi janatā bhojakādṛṣṭabalātsatyatāmarthakriyāsamarthatāṃ 
yātā || 46 ||

tathaivātrāsti dṛṣṭāntaḥ pratyakṣaṃ svapnavedanam |
ityevaṃbhāvayā līle līlayāhamathārcitā || 47 ||

yatpṛṣṭaṃ pūrvaṃ tatra kathaṃ prāpteti tasyottaramāha - ityevamiti | iti evaṃ 
vakṣyamāṇaprakāro bhāvo'bhisaṃdhiryasyāḥ sā tayā || 47 ||

nāhaṃ syāṃ vidhavetyevaṃ varo datto mayāpyasau |
ityarthena mṛtā pūrvameveha khalu bālikā || 48 ||

ityarthenaitasmāddhetoḥ pūrvameva mṛtā || 48 ||

bhavatāṃ cetanāṃśānāmahaṃ cetanadharmiṇī |
kuladevī sadā pūjyā svata eva karomyaham || 49 ||

asyā mama ca tvadārādhane tvatprasāde ca ko hetustatrāha - bhavatāmiti | 
cetanāṃśānāṃ vyaṣṭicetanānāṃ cetanadharmiṇī hairaṇyagarbhacetanā 
tvatsamaṣṭicetanātmikā || 49 ||

athāsyā jīvako dehātprāṇamārutarūpadhṛk |
manasā calatāṃ prāpto mukhāgratyaktadehakaḥ || 50 ||

purā kathaṃ prāptetyasya praśnāṃśasyottaramuktvā dehinī kathaṃ saṃpanneti 
tadaṃśasyottaramāha - athetyādinā | atha dehāduccikramiṣurasyā 
aṅguṣṭhaparimitaliṅgadehamātratvādalpo jīvo jīvakaḥ prāṇastejasā yuktaḥ 
sahātmanā yathāsaṃkalpitaṃ lokaṃ nayatīti śruterutkramaṇasya prāṇādhīnatvāt 
prāṇaṃ tarhi vāgapyeti ityādiśrutyā sarvakaraṇānāṃ prāṇe'pyayācca 
prāṇamārutarūpadhṛg babhūvetyarthaḥ | yathāsaṃkalpitaṃ lokaṃ nayati iti 
śruteḥ yaṃ yaṃ vāpi smaranbhāvam ityādismṛteśca 
bhāvyarthasaṃkalpapradhānena manasā calatāṃ tattadarthaprāptyutsukatāṃ tasya 
hṛdayasyāgraṃ pradyotate tena pradyotenaiṣa ātmā niṣkrāmati cakṣuṣṭo vā 
mūrdhno vā anyebhyo vā śarīradeśebhya iti śrutyuktakrameṇa nāḍīmārgeṇa 
tyaktadehakaḥ abhūditi śeṣaḥ || 50 ||

tato maraṇamūrcchānte gṛhe'sminneva caitayā |
buddhau bhāvita ākāśe dṛṣṭo jīvātmanā tataḥ || 51 ||

tatastadanantaraṃ jīvātmanā anayā asminneva gṛhe brahmākāśe bhūtākāśe vā 
buddhau bhāvitaḥ saṃkalpito vakṣyamāṇaśarīragamanakumārīprāptyādirūpo'rtho 
dṛṣṭaḥ || 51 ||

saṃpannaiṣā hariṇanayanā candrabimbānanaśrī-
rmānonnaddhā dayitalalitā kāntamābhoktukāmā |
pūrvasmṛtyā sarabhasamukhī saṃyutā maṇḍalāntaḥ
svapnānte vā'prakṛtivibhavā padminī coditeva || 52 ||

tato bhāvanāvaśātpūrvadehasmṛtyā svapnānte svapnamadhye iva | ivārthe'tra 
vaśabdo vāśabdo vā bodhyaḥ | ravikaraiścoditā padminīvavikāsitavāsanāmukulā 
eṣā līlā dayitasya svayaṃ lalitā upabhogayogyā svayaṃ ca kāntaṃ manoharaṃ 
bhartāramābhoktumanubhavituṃ kāmo yasyāstathāvidhā | tuṃ kāmamanasorapi iti 
tumuno malopaḥ | sarabhasaṃ lāvaṇyakāntavegasahitaṃ mukhaṃ yasyāstathāvidhā 
satī padmabrahmāṇḍamaṇḍalāntargatvā bhartrā saṃyutā saṃpannetyarthah || 52 ||

ityārṣe śrīvāsiṣṭhamahārāmāyaṇe vālmīkīye līlopākhyāne0 
maraṇasamanantaradehapratibhāvavarṇanaṃ nāma dvipañcāśaḥ sargaḥ || 
52 ||

iti śrīvāsiṣṭhamahārāmāyaṇatātparyaprakāśe utpattiprakaraṇe 
maraṇasamanantaradehapratibhāvarṇanaṃ nāma dvipañcāśaḥ sargaḥ || 52 ||


tripañcāśaḥ sargaḥ 53 

śrīvasiṣṭha uvāca |

atha labdhavarā dehenānenaiva mahīpatim |
patimāptuṃ prayātyeṣā nabhomārgeṇa viṣṭapam || 1 ||

gatimārgo'tra līlāyā bhartṛprāptiśca varṇyate |
ajñānayogasiddhānāmagatiśca nabhaḥpathi || 1 ||

anena prāgvarṇitavāsanāmayenaiva dehena | viṣṭapaṃ vakṣyamāṇabhuvanāni | 
jātāvekavacanam || 1 ||

iti saṃcintya sānandamuddamamakaradhvajā |
pupluve pelavākārā pakṣiṇīva nabhastale || 2 ||

iti uktaprakāreṇa saṃcintya smaraṇena dehādibhāvaṃ saṃpadya patiprāptyutsāhena 
sānandaṃ yathā syāttathā pupluve | pelavākārā laghuśarīrā || 2 ||

kumārīṃ tatra sā prāpa jñaptyaiva prahitāṃ hitām |
svasaṃkalpamahādarśātpurato nirgatāmiva || 3 ||

kumārīṃ svakanyām || 3 ||

kumāryuvāca |

duhitāsmi sakhi jñapteḥ svāgataṃ te'stu sundari |
pratīkṣamāṇā tvāmeva sthitāsmīha nabhaḥpathi || 4 ||

he jñapteḥ sakhi iti mātuḥ saṃbodhanam || 4 ||

p. 257) 161

līlovāca |

devi bhartuḥ samīpaṃ māṃ naya nīrajalocane |
mahatāṃ darśanaṃ yasmānna kadācana niṣphalam || 5 ||

pūrvamāgamanānmārgābhijñatāṃ tasyā niścitya līlovāca - devīti | devi 
devatāśarīraṃ prāpte | mama bhartustvatpituḥ | nanu taveva kāntārthinyā mama kiṃ 
pitṛsamīpagamanena tatrāha - mahatāmiti | tathāca matpriyārthaṃ maduktaṃ 
saṃpādayetyarthaḥ || 5 ||

śrīvasiṣṭha uvāca |

ehi tatraiva gacchāva ityuktvā sā kumārikā |
purastasyāḥ sthitā vyomni mārgadarśanatatparā || 6 ||

tatastadanuyātā sā prāpa koṭaramambaram |
nirmalaṃ karamālāgraṃ yathā lakṣaṇalekhikā || 7 ||

koṭaraṃ brahmāṇḍacchidrabhūtam | karamālānāṃ prāṇihastasamūhānāmagraṃ 
talaṃ yathā bhāviśubhāśubhalakṣaṇabhūtā vidhātṛkṛtā lekhikā rekhā || 7 ||

meghamārgamathollaṅghya vātaskandhāntare gatā |
sūryamārgādabhigatā tārāmārgamatītya ca || 8 ||

abhigatā nirgatā || 8 ||

vāyvindrasurasiddhānāṃ lokānullaṅghya lāghavāt |
brahmaviṣṇumaheśānāṃ prāpa brahmāṇḍakharparam || 9 ||

brahmaviṣṇumaheśānāṃ lokāṃścollaṅghyetyarthaḥ || 9 ||

himaśaityaṃ yathāntasthaṃ kumbhe'bhinne bahirbhavet |
tathā saṃkalpasiddhā sā brahmāṇḍānnirgatā bahiḥ || 10 ||

himasya jalasya śaityaṃ abhinne acchidre'pi kumbhe yathā bahirbhavenniḥsaret || 10 ||

svacittamātradehaiṣā svasaṃkalpasvabhāvajam |
antarevānubhavati kilaivaṃ nāma vibhramam || 11 ||

idaṃ ca gamanaṃ cittakalpanāmātramiti smārayati - svacitteti || 11 ||

brahmādisthānamākramya prāpya brahmāṇḍakharparam |
tato brahmāṇḍapārasthā jalādyāvaraṇāni ca || 12 ||

ślokārdhamanuvādaḥ || 12 ||

samullaṅghya puraḥ prāpa mahācidgaganāntaram |
adṛṣṭapāraparyantamativegena dhāvatā |
sarvato garuḍenāpi kalpakoṭiśatairapi || 13 ||

cidgaganaṃ māyāsaṃvalitacidākāśaḥ | ativegena dhāvatā garuḍenāpi sarvataḥ | 
adṛṣṭapāraparyantamityanvayaḥ || 13 ||

tatra brahmāṇḍalakṣāṇi santyasaṃkhyāni bhūriśaḥ |
tānyanyonyamadṛṣṭāni phalānīva mahāvane || 14 ||

tatraikasminpuraḥsaṃsthe vitatāvaraṇānvite |
vedhayitvā viveśāntarbadaraṃ kṛmiko yathā || 15 ||

vedhayitvā chidrīkṛtyevetyautprekṣikam | vāstavacchidrānapekṣaṇāt || 15 ||

punarbrahmendraviṣṇvādilokānullaṅghya bhāsvarān |
tanmahīmaṇḍalaṃ śrīmatprāpa tārāpathādadhaḥ || 16 ||

tārāpathānnabhasaḥ adhastasya padmasya mahīmaṇḍalam || 16 ||

tatra tanmaṇḍalaṃ prāpya tatpuraṃ tacca maṇḍapam |
praviśya puṣpaguptasya śavasya nikaṭe sthitā || 17 ||

etasminnantare sā ca na dadarśa kumārikām |
māyāmiva parijñātāṃ kvāpi yātāṃ varānanā || 18 ||

mukhamālokya sā tasya svabhartuḥ śavarūpiṇaḥ |
idaṃ buddhavatī satyaṃ pratibhāvaśataḥ svataḥ || 19 ||

svataḥ pratibhāvaśataḥ svatarkataḥ || 19 ||

ayaṃ sa bhartā saṃgrāme nihato mama sindhunā |
vīralokānimānprāpya kṣaṇaṃ śete yathāsukham || 20 ||

ahaṃ devyāḥ prasādena saśarīraivamīdṛśam |
iha prāptavatī dhanyā matsamā nāsti kācana || 21 ||

prāptavatī bhartāramiti śeṣaḥ || 21 ||

iti saṃcintya sā haste gṛhītvā cāru cāmaram |
bījayāmāsa candreṇa dyaurivāvanimaṇḍalam || 22 ||

prabuddhalīlovāca |

te bhṛtyāstāśca vai dāsyaḥ sa rājā ca prabuddhavān |
vakṣyanti vadatāṃ devi kiṃ kayaiva kathaṃ dhiyā || 23 ||

pūrvapraśnaśeṣasahitaṃ punaḥ pṛcchati - te bhṛtyā iti | kayā dhiyā kiṃ 
vakṣyanti tacca kathamupapadyate | rājñaḥ pūrvavṛttāntasya vismaraṇe keyaṃ 
kasyeyamiti śaṅkayā smaraṇe'pi śiṣṭalokavigarhitatayā tatparigrahāsiddheriti 
bhāvaḥ | tāṃ kathāṃ vada || 23 ||

śrīdevyuvāca |

sa rājā sā ca te bhṛtyāḥ sarva eva parasparam |
cidākāśaikatāveśādāvayośca prabhāvataḥ || 24 ||

apūrvā kācidiyamiti sarveṣāṃ pratītau hi uktadoṣaḥ syāt saiva 
tāvatsatyasaṃkalpāsmadādiprabhāvānna bhaviṣyatīti devī samādhatte - sa 
rājetyādinā | rājādayaḥ sarva evānyonyamaikamatyena parasparamevaṃ 
vakṣyamāṇaprakāreṇa paśyantītyanvayaḥ | aikamatye hetavaścidākāśetyādayaḥ 
| mithaḥ svasvabuddhau saṃpratibimbitāt pratibimbavadantarniviṣṭāt 
sākṣicidākāśasyaikatayaikamatyānuguṇyena āveśātsphuraṇāt | 
mahācidbrahmacaitanyaṃ tatpratibhāsatvādbhojakādṛṣṭānuguṇatadvivartatvāt 
mahāniyatiranenetthameva 
bhāvyamitīśvarasaṃkalpastatsaṃśrayāttadadhīnatvāccetyarthaḥ || 24 ||

mahācitpratibhāsatvānmahāniyatiniścayāt |
anyonyameva paśyanti mithaḥ saṃpratibimbitāt || 25 ||

iyaṃ me sahajā bhāryā mameyaṃ sahajā sakhī |
mameyaṃ sahajā rājñī bhṛtyo'yaṃ sahajo mama || 26 ||

kevalaṃ tvamahaṃ sā ca yathāvṛttamakhaṇḍitam |
jñāsyāma idamāścaryaṃ natu kaścidapītaraḥ || 27 ||

sā vidūrathalīlā ca | itaraḥ natu jñāsyatītyarthaḥ || 27 ||

prabuddhalīlovāca |

amunaiva śarīreṇa kimarthaṃ na gatā patim |
eṣā vareṇa saṃprāptā līlā lalitavādinī || 28 ||

patiṃ saṃprāpteti varṇitā eṣā līlā tvadvarabalenāmunā sthūlena śarīreṇa kimartha 
na gatetyanvayaḥ || 28 ||

p. 258) 162

śrīdevyuvāca |

aprabuddhadhiyaḥ siddhalokānpuṇyavaśoditān |
na samarthāḥ svadehena prāptuṃ chāyā ivātapān || 29 ||

aprabuddhadhiyaḥ asthūlātmaprabodhahīnāḥ || 29 ||

ādisarge ca niyatiḥ sthāpiteti prabodhibhiḥ |
yathā satyamalīkena na milatyeva kiṃcana || 30 ||

prabodhibhiḥ satyasaṃkalpairīśvarahiraṇyagarbhādibhiriti niyatirmaryādā sthāpitā | 
tatra dṛṣṭāntaḥ - yatheti | tathāca bhāṣyam - yatra hi 
yadadhyāsastatkṛtena guṇena doṣeṇa vā aṇumātreṇāpi sa na saṃbadhyate iti || 30 
||

yāvadvetālasaṃkalpo bālasya kila vidyate |
nirvetāladhiyastāvadudayastasya kaḥ katham || 31 ||

nanvasyāstvadvarādasthūlātmaniścayaḥ kuto nābhūttatrāha - yāvadityādinā 
|| 31 ||

avivekajvaroṣṇatvaṃ vidyate yāvadātmani |
tāvadvivekaśītāṃśuśaityaṃ kuta udetyalam || 32 ||

ahaṃ pṛthvyādidehaḥ khe gatirnāsti mamottamā |
iti niścayavānyo'ntaḥ kathaṃ syātso'nyaniścayaḥ || 33 ||

ato jñānavivekena puṇyenātha vareṇa ca |
puṇyadehena gacchanti paraṃ lokamanena tu || 34 ||

anena tvaddehasadṛśena || 34 ||

śuṣkaparṇaṃ kilāṅgāre etadevāśu [patadevāśu iti pāṭhaḥ 
kvacillabhyate] dahyate |
ayaṃ dehamahaṃdehaḥ prāpta eva viśīryate || 35 ||

ātivāhikadehaprāptau vā kathaṃ sthūlāhaṃbhāvanivṛttistatrāha - śuṣketi | 
aṅgāre jvaladagnau pataddahyate etadeva nidarśanamiti | ayaṃ sthūlo dehaḥ 
ahaṃdehaṃ ahaṃkāravāsanāmātramayamātivāhikadehaṃ prāpta eva san viśīryate 
|| 35 ||

etāvadeva bhavati varaśāpavijṛmbhitaiḥ |
yathā saṃcintya evāhaṃ tathā smṛta iti smṛtiḥ || 36 ||

varaśāpāvapi prāktanavāsanākarmānusāriṇāveva tadudbodhakatayā 
prāṇibhirlabhyete iti smṛtidṛṣṭāntenāha - etāvadeveti | yathā 
prāgabhyaste'pi jhaṭiti saṃskārānudbodhātsaṃcintye ciracintanayogye 
anuvākādyarthe kenacitpratīkodāharaṇena smārite sati yathā tvayāhaṃ 
smāritastathā sa smṛta iti smṛtirbhavati tadvadityarthaḥ || 36 ||

yaḥ sarpapratyayo rajjvāṃ sa kathaṃ sarpakāryakṛt |
ātmanyeva hi yo nāsti tasya kā kāryakāritā || 37 ||

nanvarthakriyākārī sthūlo dehaḥ kathaṃ tattvabodhena bādhyate ityāśaṅkya 
tattvadṛśā arthakriyaiva nāstītyāha - ya iti | ātmani svasvarūpe || 37 ||

yastvetanmṛta ityeva mithyā samanubhūyate |
prāgabhyāsasya puṣṭasya nāmaitatpravijṛmbhate || 38 ||

yadyasanneva dehastarhi kathaṃ mṛto'yaṃ deha iti sarvānubhavastatrāha - 
yastviti | yastu bhramo mithyā mithyārthaḥ samanubhūyate etadanubhavanaṃ 
puṣṭasyopacitasya prāktanābhyāsasya saṃskārāt pravijṛmbhate ityarthaḥ || 38 ||

svānubhūte jagajjāle sugamāḥ saṃsmṛtibhramāḥ |
nānyasaṃkalpito nāma sargādyabhyāsa īdṛśaḥ || 39 ||

anyena varaśāpādipradena hiraṇyagarbheṇeśvareṇa vā samyakkalpitaḥ 
asmadvāsanādinirpekṣatayaiva racita iti na || 39 ||

antaranubhūyamānāḥ
saṃsṛtayo bāhyabhūtajālānām |
aviditavedyadṛśāmapi
dūre puṃsāmivaindavaṃ bimbam || 40 ||

nanu saṃsārasyāntaravāsanāmayatve kathaṃ bāhyatāpratyaya ityāśaṅkya 
dṛṣṭāntena samādhatte - antariti | aviditatattvadṛśāmajñānāmapyantareva 
saṃsṛtayo na bahiḥ adhyastaṃ dvitīyamaindavaṃ bimbaṃ dūre bhāsamānamapi 
yathā āntarabhrāntikalpyatvādāntarameva tadvadityarthaḥ || 40 ||

ityārṣe śrīvāsiṣṭhamahārāmāyaṇe mokṣopāye utpattiprakaraṇe līlo0 
saṃsṛtividitavedyaṃ nāma tripañcāśaḥ sargaḥ || 53 ||

iti śrīvāsiṣṭhamahārāmāyaṇatātparyaprakāśe utpattiprakaraṇe 
saṃsṛtividitavedyaṃ nāma tripañcāśaḥ sargaḥ || 53 ||


catuḥpañcāśaḥ sargaḥ 54 

śridevyuvāca |

tasmādye vedyavettāro ye vā dharmaṃ paraṃ śritāḥ |
ātivāhikalokāṃste prāpnuvantīha netare || 1 ||

niyatiḥ sarvabhāvānāṃ tathātra maraṇakramaḥ |
bhogaḥ karmaguṇācārādāyurmānaṃ ca varṇyate || 1 ||

prastutapraśnottaramuktānuvādenopasaṃharati - tasmādityādinā | 
vedyavettārastattvajñāḥ | paraṃ yogābhyāsajam || 1 ||

ādhibhautikadehatvaṃ mithyābhramamayātmakam |
kathaṃ satye sthitiṃ yāti cchāyāste kathamātape || 2 ||

nanvātivāhikabrahmādilokeṣvapyatreva cirābhyāsādādhikadehatvodayaḥ kiṃ na 
syāttatrāha - ādhibhautiketi | apāgādagneragnitvaṃ trīṇi rūpāṇītyeva satyaṃ 
prāṇā vai satyaṃ teṣāmeṣa satyaḥ ityādiśrutiṣu sthūlasya sūkṣme 
trivṛtkaraṇādinā adhyastatvokteḥ sthūlāpekṣayā satyaṃ ātivāhikabhāve 
puṇyotkarṣātprāpte satītyarthaḥ || 2 ||

līlā viditavedyā no paramaṃ dharmamāśritā |
kevalaṃ tena sā bhartuḥ kalpitaṃ nagaraṃ gatā || 3 ||

nanu tarhi līlāyāḥ kathaṃ padmaprāptyuttaramādhibhautikadehatvodbhavastatrāha 
- līleti | no iti nañarthakamavyayaṃ dehalīdīpakanyāyenobhayataḥ saṃbadhyate | 
paramaṃ yogajam || 3 ||

p. 259)

prabuddhalīlovāca |

evameṣā prayātā'stu bhartā paśya mamāmbike |
pravṛttaḥ prāṇasaṃtyāge kartavyaṃ kimihādhunā || 4 ||

devyuktamabhyupagamya rājamaraṇadarśanasūcitāṃ 
jīvananiyatyaniyatimanupapadyamānāṃ manyamānā līlovāca - evamityādinā | 
eṣā prayāteti yadupavarṇitaṃ tadevaṃ tvaduktarītyā astu upapadyatām | bhartā 
prāṇasaṃtyāge pravṛttaḥ pratyakṣaṃ paśya | ihāsminviṣaye tu adhunā kiṃ 
kartavyam | kātropapattiriti yāvat | mayā idānīṃ kiṃ kartavyamiti tu na 
praśnāśayaḥ praśnāntarairasaṃgateḥ uttare kartavyakāryānupadeśācca || 4 ||

bhāvābhāveṣu bhāvānāṃ kathaṃ niyatirāgatā |
kathaṃ bhūyo'pyaniyatirmṛtijanmādisūcitā || 5 ||

bhāvānāṃ dehādīnāṃ jīvanasaukhyādibhāveṣu duḥkhadaurbhāgyādyabhāveṣu 
ca pūrvaṃ kathaṃ niyatirāgatā bhūyaḥ punaraniyatirapyāgatā katham || 5 ||

kathaṃ svabhāvasaṃsiddhiḥ kathaṃ sattā padārthagā |
kathamagnyādiṣūṣṇatvaṃ pṛthvyādau sthiratā katham || 6 ||

nanu māstu niyatiraniyama evāstu tatrāha - kathamiti | svabhāvo jalasya 
śaityamagnerauṣṇyamevetyādiḥ | ghaṭādipadārthagā sattā bhāvarūpatāniyamaḥ || 
6 ||

himādiṣu kathaṃ śaityaṃ kā sattā kālakhādiṣu |
bhāvābhāvagrahotsargasthūlasūkṣmadṛśaḥ katham || 7 ||

bhāvasya satyarajatādergrahaḥ saṃgrahaḥ abhāvasya śuktirajatāderutsargaḥ 
bhūmyādeḥ sthūlatā mana indriyādeḥ sūkṣmataivetyādiniyamasya dṛśo 
darśanāni katham || 7 ||

kathamatyantamucchrāyaṃ tṛṇagulmanarādikam |
vastu nāyātyaniṣṭe'pi sthite svocchrāyakāraṇe || 8 ||

śālatālādivadatyantamucchrāyamūrdhvadairghyam | svocchrāyakāraṇe sthite'pi 
iṣṭe aniṣṭe'pi sarvatrāniyamātsarvavastuṣvanāśvāsa eva kiṃ na syāditi bhāvaḥ || 8 
||

śrīdevyuvāca |

mahāpralayasaṃpattau sarvārthāstamaye sati |
anantākāśamāśāntaṃ sadbrahmaivāvatiṣṭhate || 9 ||

bhavetsarvatraivaṃrūpaiva niyatiryadi jagatsatyaikasvabhāvaṃ syādbhavedvā 
atyantāniyatiryadyanṛtaṃ māyāmātraprakṛtikaṃ 
syātsatyānṛtasaṃvalitāvyaktaprakṛtikatvāttu satyānṛtasvabhāvā 
bhojakādṛṣṭānuguṇacidvivartavyavasthayaiva vyavatiṣṭhata iti samādhitsurdevī 
tadarthaṃ śuddhacidvivartakramamāha - mahāpralayetyādinā || 9 ||

taccidrūpatayā tejaḥkaṇo'hamiti cetati |
svapne saṃvidyathā hi tvamākāśagamanādi ca || 10 ||

tejaḥkaṇaśabdena śuddhacidvyāptatvādbhāsvarāṇi sūkṣmabhūtānyucyante | 
cetatyanubhavati || 10 ||

tejaḥkaṇo'sau sthūlatvamātmanātmani vindati |
asatyameva satyābhaṃ brahmāṇḍaṃ tadidaṃ smṛtam || 11 ||

tejaḥkaṇabhūtaścāsāvātmā anātmani ātmabhinnatvena kalpite 
jalādyāvaraṇe'ntaḥsthūlatvaṃ vindati kalpanayā labhate tadyatsthūlaṃ tadevedaṃ 
paridṛśyamānaṃ brahmāṇḍamityarthaḥ || 11 ||

tatrāntarbrahma tadvetti brahmāyamahamityatha |
manorājyaṃ sa kurute svātmaivaṃ tadidaṃ jagat || 12 ||

tatra brahmāṇḍe'ntaḥsthitaṃ hiraṇyagarbhākhyaṃ tadbrahma saha siddhaṃ 
catuṣṭayamiti prāguktasmṛterantarmukhāṃśena brahmāhamiti vetti 
bāhyavāsanādūṣitāṃśenaivaṃ prāṇikarmānuguṇasṛṣṭisaṃkalparūpeṇa 
manorājyaṃ ca kurute tadeva satyasaṃkalpaṃ manorājyamidaṃ jagadityarthaḥ || 12 ||

tasminprathamataḥ sarge yā yathā yatra saṃvidaḥ |
kacitāstāstathā tatra sthitā adyāpi niścalāḥ || 13 ||

saṃvidaḥ saṃkalpavṛttayo yā yathā yādṛśaniyamāniyamarūpāḥ kacitā 
adyāpi tathaiva niścalā avyatyastāḥ sthitāḥ || 13 ||

yadyathā sphuritaṃ cittaṃ tattathā hyātmacidbhavet |
svayamevāniyamatastattatsyānneha kiṃcana || 14 ||

nanu manaso vaicitryākāravāsanāmayatvāttathā saṃkalpodaye'pyātmacaitanyasya 
tadanusārī vivartaḥ kutastatrāha - yaditi | svayameveti | ātmacitaḥ 
svacchopādhyanuvidhāyitvasvābhāvyāt | ato na kiṃcidaniyatasvabhāvamutpadyata 
ityarthaḥ || 14 ||

na ca nāma nakiṃcittvaṃ yujyate viśvarūpiṇaḥ |
tyaktvā samastasaṃsthānaṃ hema tiṣṭhati vai katham || 15 ||

māyāśabale brahmaṇi anādiniyatarūpeṇa sthitasyaiva viśvasya āvirbhāvādapi 
niyatisiddhirityāśayenāha - na ceti | nakiṃcittvaṃ sarvavastuśūnyatvaṃ na 
yujyate pralaye'pīti śeṣaḥ | tathā sati kāraṇatvavyāghāta ityarthāntaranyāsena 
darśayati - tyaktveti | kaṭakarucakapiṇḍatvādisamastasaṃsthānaṃ tyaktvā 
hema kathaṃ tiṣṭhati sarvasaṃsthānānāṃ tatrāntarbhāvena kasyāpi 
tyaktumaśakyatvādityarthaḥ || 15 ||

sargādau svayamevāntaścidyathā kacitātmani |
himāgnyāditayādyāpi sā tathāste svasattayā || 16 ||

yathā śaityauṣṇyādisvabhāvena kacitā āvirbhūtā sā cittathā tena svabhāvena 
niyatā adyāpyāste ityarthaḥ || 16 ||

tasmātsvasattāsaṃtyāgaḥ sataḥ kartuṃ na yujyate |
yadā cidāste teneyaṃ niyatirna vinaśyati || 17 ||

kiṃca māyāśabalaṃ brahma yadi svādhiṣṭhānasattāṃ jahyāttadā 
māyāntargataniyatīnāmasattvaṃ bhavet | tattvaśakyameveti darśayannupasaṃharati 
- tasmāditi | sato māyāśabalabrahmaṇaḥ | na vinaśyati | nāpahnotuṃ śakyeti 
yāvat || 17 ||

yadyathā kacitaṃ yatra vyomarūpyapi pārthivam |
sargādau tasya calitumadyayāvanna yujyate || 18 ||

niyatyaviparyāse pṛthivyādisthitireva nidarśanamityāśayenāha - yaditi || 18 ||

yā yathā citprakacitā pratipakṣavidaṃ [pratipakṣacitaṃ ityubhayatra] 
vinā |
na sā tataḥ pracalati vedanābhyāsataḥ svayam || 19 ||

jīvananiyatermaraṇaniyatyā viparyāsadarśanādāha - pratipakṣavidaṃ 
[1] vineti || 19 ||

p. 260)

jagadādāvanutpannaṃ yaccedamanubhūyate |
tatsaṃvidvyomakacanaṃ svapnastrīsurataṃ yathā || 20 ||

idaṃ ca sarvaṃ māyikadṛśoktaṃ paramārthadṛśā tu jagadeva nāstīti kva 
niyatyākṣepa ityāśayenāha - jagaditi || 20 ||

asatyameva satyābhaṃ pratibhānamidaṃ sthitam |
iti svabhāvasaṃpattiriti bhūtānubhūtayaḥ || 21 ||

itiniścayā eva svabhāvasaṃpattiḥ svarūpāvāptiḥ | bhūtānubhūtayo 
yathāsthitabodhā ityarthaḥ | athavā iti prāgvarṇitarītyā niyatiḥ 
svabhāvasaṃpattirbhūtānubhūtayo jīvanamaraṇādipadārthānubhavāścetyarthaḥ || 
21 ||

sargādau yā yathā rūḍhā saṃvitkacanasaṃtatiḥ |
sādyāpyacalitānyena sthitā niyatirucyate || 22 ||

niyatiśabdārthaparyālocane'pyayamevārthaḥ prasiddhyatītyāśayenāha - 
sargādāviti | anyena virodhinā | acalitā aviparyastā | āvalitā iti pāṭhe anyena 
padārthāntareṇa āvalitā militā | yathā janmajīvane maraṇena milite eva niyate na 
svātantryeṇa | yathā śaityoṣṇye virodhitvenaiva milite | kriyākārake 
sādhyasādhanabhāvenevetyarthaḥ || 22 ||

gṛhītavyomasaṃvitticidvyoma vyomatāṃ gatam |
gṛhītakālatāsaṃviccinnabhaḥ kālatāṃ gatam || 23 ||

uktamarthamudāhṛtya darśayati - gṛhīteti | gṛhītā sargādau svīkṛtā 
vyomasaṃvittirvyomākāreṇa kacanaṃ yena cidvyomnā tattathoktam | evamagre'pi || 
23 ||

gṛhītajalasaṃvitticidvyoma vārivatsthitam |
svapne yathā hi puruṣaḥ paśyatyātmani vāritām || 24 ||

draṣṭrātmani dṛśyakalpanā svātmanyeva prasiddhetyāha - svapne iti || 24 ||

svapnacitsaṃvidābhāti bhavatyeṣā yathāsthitā |
ciccamatkāracāturyādasadetatsamūhate || 25 ||

tathābhāve'pi yathāsthitā svarūpādapracyutaiva bhavati | tatkutaḥ | ciccamatkāraḥ 
asaṅgasvabhāvatā tallakṣaṇāccāturyāt athavā ciccamatkāro māyā 
taccāturyādasadeva yasmātsamūhate satyatayā vitarkayatītyarthaḥ || 25 ||

khatvaṃ jalatvamurvītvamagnivāyutvamapyasat |
vettyantaḥ svapnasaṃkalpadhyāneṣviva citiḥ svayam || 26 ||

maraṇānantaraṃ karmaphalānubhavanakramam |
sarvasaṃdehaśāntyarthaṃ mṛtiśreyaskaraṃ śṛṇu || 27 ||

itthamitaraniyatīrvyavasthāpya jīvananiyatirapi karmānusāreṇa yugabhedena ca 
kālaviśeṣaparicchinnaiveśvarasaṃkalpena kḷpteti na maraṇena tadbhaṅga iti 
vaktuṃ karmaphalānubhavakramanirūpaṇaṃ pratijānīte - maraṇānantaramiti | 
yāvanmaraṇaṃ prārabdhaphalaiḥ pratibandhānna taddehasaṃcitakarmāṇi 
phalārambhāya kṣamante maraṇe tu sati pratibandhakāpagamādyathāyogaṃ 
phalārambhāyopakramanta iti sūcanāya maraṇānantaramityuktiḥ | etacchravaṇaṃ 
tava sarvasaṃdehaśāntyartha tvanmukhena loke vikhyātaṃ 
sadanyeṣāmapyāstikyabuddhijananānmṛtau śreyaskaram || 27 ||

rūḍhādisarge niyatiryaikadvitricatuḥśatā |
pūrvādiṣvāyuṣaḥ puṃsāṃ tasyā me niyatiṃ śṛṇu || 28 ||

pūrvaṃ kṛtayugaṃ tadādiṣu yugeṣu kalāvekaśataṃ dvāpare dviśataṃ tretāyāṃ 
triśataṃ kṛte catuḥśatamiti saṃkhyātā puṃsāmāyuṣo yā niyatiḥ sā ādisarge 
rūḍhā tasyā nyūnādhikabhāve'pyāvāntaraniyatiṃ śṛṇvityarthaḥ || 28 ||

deśakālakriyādravyaśuddhyaśuddhī svakarmaṇām |
nyūnatve cādhikatve ca nṛṇāṃ kāraṇamāyuṣaḥ || 29 ||

āyurnimittabhūtānāṃ karmaṇāṃ deśādyaśuddhyā vaiguṇye phalasya 
nyūnatāśuddhyatiśayena phalādhikyamityarthaḥ || 29 ||

svakarmadharme hrasati hrasatyāyurnṛṇāmiha |
vṛddhe vṛddhimupāyāti samameva bhavetsame || 30 ||

evaṃ vihitakarmānanuṣṭhānamapyāyuḥkṣayaheturityāha - svakarmeti | samaṃ 
tattadyuganiyatasaṃkhyam || 30 ||

bālamṛtyupradairbālo yuvā yauvanamṛtyudaiḥ |
vṛddhamṛtyupradairvṛddhaḥ karmabhirmṛtimṛcchati || 31 ||

vihitākaraṇamiva niṣiddhācaraṇamapyāyuḥkṣayaheturityāhavāleti || 31 ||

yo yathāśāstramārabdhaṃ svadharmanumatiṣṭhati |
bhājanaṃ bhavati śrīmānsa yathāśāstramāyuṣaḥ || 32 ||

evaṃ karmānusāreṇa janturantyāṃ daśāmitaḥ |
bhavantyantaṃ gatavato dṛṅmarmacchedavedanāḥ || 33 ||

antamāyuḥsamāptiṃ gatavataḥ prāptavataḥ puruṣasya dṛśyante 
pratyakṣamanubhūyanta iti dṛśastathāvidhā marmacchedavedanā bhavanti | 
sarvaśarīranāḍībhyaḥ prāṇānāṃ hṛdyupasaṃhārakāle 
sahasravṛścikadaṃśavedanāsamaṃ duḥkhaṃ bhavatīti purāṇeṣu prasiddham || 
33 ||

prabuddhalīlovāca |

maraṇaṃ me samāsena kathayendusamānane |
kiṃ sukhaṃ maraṇaṃ kiṃ vā duḥkhaṃ mṛtvā ca kiṃ bhavet || 34 ||

varṇitaṃ maraṇaduḥkhaṃ kiṃ sarveṣāṃ samamuta keṣāṃcitsukhamapyasti 
maraṇottaraṃ ca kiṃ sarveṣāṃ tulyā gatiruta yogināṃ viśiṣṭeti praśnāśayaḥ || 
34 ||

śrīdevyuvāca |

trividhāḥ puruṣāḥ santi dehasyānte mumūrṣavaḥ |
mūkho'tha dhāraṇābhyāsī yuktimānpuruṣastathā || 35 ||

praśnāśayānurūpamevottaraṃ vaktuṃ puruṣānvibhajate - trividhā iti | 
prāṇamanasornābhihṛdayakaṇṭhabhrūmadhye brahmarandhrānteṣu niyatakālaṃ 
nirodho dhāraṇā tadabhyāsī | yuktimān svecchotkramaṇe parakāyapraveśe 
svābhimatalokaprāptimārgabhūtanāḍīdvārā viśeṣanirgamanapraveśādau 
cābhyastakauśalo yogī || 35 ||

abhyasya dhāraṇāniṣṭho dehaṃ tyaktvā yathāsukham |
prayāti dhāraṇābhyāsī yuktiyuktastathaiva ca || 36 ||

tatra dhāraṇāniṣṭho madhyamaḥ krameṇa yuktimabhyasya sukhaṃ prayāti | 
yuktiyuktastu tathaiva sthitaḥ sukhaṃ prayātīti viśeṣa ityarthaḥ || 36 ||

p. 261)

dhāraṇā yasya nābhyāsaṃ prāptā naiva ca yuktimān |
mūrkhaḥ svamṛtikāle'sau duḥkhametyavaśāśayaḥ || 37 ||

mūrkhaṃ lakṣayaṃstasya duḥkhamāha - dhāraṇeti || 37 ||

vāsanāveśavaivaśyaṃ bhāvayanviṣayāśayaḥ |
dīnatāṃ paramāmeti parilūnamivāmbujam || 38 ||

vāsanāveśena vaivaśyamasvādhīnacittatāṃ prāptaḥ ata eva viṣayāśayo na 
paramārthāśayaḥ || 38 ||

aśāstrasaṃskṛtamatirasajjanaparāyaṇaḥ |
mṛtāvanubhavatyantardāhamagnāviva cyutaḥ || 39 ||

tatrāpi vihitākarturduḥkhātiśayamāha - aśāstreti || 39 ||

yadā ghargharakaṇṭhatvaṃ vairūpyaṃ dṛṣṭivarṇajam |
gacchatyeṣo'vivekātmā tadā bhavati dīnadhīḥ || 40 ||

tādṛśaduḥkhakālopalakṣakaliṅgānyāha - yadeti || 40 ||

paramāndhyamanāloko divāpyuditatārakaḥ |
sābhradigmaṇḍalābhogo ghanamecakitāmbaraḥ || 41 ||

paramāndhyaṃ prāpya divāpyuditāstārakā yasya tathāvidho'nāloko niṣprakāśo'ta 
eva ghanaṃ mecakitaṃ śyāmībhūtamambaramākāśaṃ yasya tathāvidhaḥ | sābhro 
diṅmaṇḍalābhogo yasya tathāvidha iva bhavatīti sarvatra śeṣaḥ || 41 ||

marmavyathāvicchuritaḥ prabhramaddṛṣṭimaṇḍalaḥ |
ākāśībhūtavasudho vasudhābhūtakhāntaraḥ || 42 ||

vicchurito vyāptaḥ || 42 ||

parivṛttakakupcakra uhyamāna ivārṇave |
nīyamāna ivākāśe ghananidronmukhāśayaḥ || 43 ||

parivṛttaṃ bhramatkakupcakraṃ diṅmaṇḍalaṃ yasya || 43 ||

andhakūpa ivāpannaḥ śilāntariva yojitaḥ |
svayaṃ jaḍībhavadvarṇo vinikṛtta ivāśaye || 44 ||

āpannaḥ patitaḥ | yojitaḥ praveśitaḥ | svaduḥkhaṃ vaktukāmo'pi 
vākstambhājjaḍībhavanta uccaritumaśakyā varṇā akṣarāṇi yasya | āśaye 
hṛdaye vinikṛttaśchinna iva || 44 ||

patatīva nabhomārgāttṛṇāvarta ivārpitaḥ |
rathe druta ivārūḍho himavadgalanonmukhaḥ || 45 ||

tṛṇānyāvartayatīti tṛṇāvarto vātyā tatrārpita iva | himaṃ tuṣāraśilā 
tadvadgalane vilīnatāyāmunmukhaḥ || 45 ||

vyākurvanniva saṃsāraṃ vāndhavānaspṛśanniva |
bhramitakṣepaṇeneva vātayantra ivāsthitaḥ || 46 ||

saṃsāraśabdena tadduḥkhaṃ lakṣyate | tadvyākurvan 
svātmānamudāhṛtyānyebhyaḥ prakhyāpayanniva | kṣepaṇena 
śilāprakṣepayantreṇa || 46 ||

bhramito vā bhrama iva kṛṣṭo rasanayeva vā |
bhramanniva jalāvarte śastrayantra ivārpitaḥ || 47 ||

bhrame bhramiyantre | rasanayā rajvā kṛṣṭa ākṛṣṭa iva || 47 ||

prohyamānastṛṇamiva vahatparjanyamārute |
āruhya vāripūreṇa nipatanniva cārṇave || 48 ||

vahati parjanyamārute āruhya vāripūreṇa saha arṇave nipatanniva || 48 ||

anantagagane śvabhre cakrāvarte patanniva |
abdhrurvīviparyāsadaśāmanubhavansthitaḥ || 49 ||

urvīviparyāsadṛśāmanubhavannabdhirivānavarataṃ patannityautprekṣikopamā || 
49 ||

patannivānavarataṃ protpatanniva cābhitaḥ |
sūtkārākarṇanodbhrāntapūrṇasarvendriyavraṇaḥ || 50 ||

sūtkāro niḥśvāsadhvaniḥ || 50 ||

kramācchyāmalatāṃ yānti tasya sarvākṣasaṃvidaḥ |
yathāstaṃ [yathā hyastaṃgataravau iti pāṭhaḥ] gacchati ravau 
mandālokatayā diśaḥ || 51 ||

tasya mūrcchopakrame cakṣurādyuparamamāha - kramāditi | tasya mumūrṣoḥ 
sarvā akṣasaṃvidaḥ | śyāmalatāṃ mālinyam || 51 ||

pūrvāparaṃ na jānāti smṛtistānavamāgatā |
yathā pāścātyasaṃdhyānte naṣṭā dṛṣṭirdigaṣṭake || 52 ||

tānavaṃ kṛśatām || 52 ||

manaḥ kalpanasāmarthyaṃ tyajatyasya vimohataḥ |
avivekena tenāsau mahāmohe nimajjati || 53 ||

yadaivāmohamādatte nādatte pavanastadā |
natvādatte yadā prāṇānmohamayātyalaṃ tadā || 54 ||

āmohamīṣanmūrcchām | pavanaḥ prāṇo nādatte na gṛhṇāti | aṅgāni na 
viṣṭambhayatītyarthaḥ | yadā prāṇānapyasau natvādatte na cālayituṃ śaknoti tadā 
mohaṃ gāḍhamūrcchām || 54 ||

anyonyapuṣṭatāṃ yātairmohasaṃvedanabhramaiḥ |
jantuḥ pāṣāṇatāmeti sthitamityādisargataḥ || 55 ||

mohaḥ svarūpāparicayaḥ saṃvedanāni viṣayavāsanāḥ bhramā 
anyathāpratibhāsāstaiḥ | pāṣāṇatāṃ pāṣāṇavajjaḍatām | ādisargata ārabhya iti 
evaṃ niyataṃ sarvaṃ [sarvaṃ sthitaṃ iti kvacitkaḥ pāṭhaḥ] 
sthitamityarthaḥ || 55 ||

prabuddhalīlovāca |

vyathāṃ vimohaṃ mūrcchāntaṃ bhramaṃ vyādhimacetanam |
kimarthamayamāyāti deho hyaṣṭāṅgavānapi || 56 ||

śiraḥpāṇipādaguhyanābhihṛdayānyaṣṭāṅgāni tadvānapi || 56 ||

śrīdevyuvāca |

evaṃ saṃvihitaṃ karma sargādau spandasaṃvidā |
yadyasminsamaye duḥkhaṃ kālenaitāvatedṛśam || 57 ||

spandasaṃvidā kriyāśaktipradhāneneśvareṇa evaṃ vakṣyamāṇarūpaṃ 
saṃkalpalakṣaṇaṃ karma saṃvihitam | yadyasminsamaye bālye yauvane vṛddhatve 
vā etāvatā kālena bhogyamīdṛśaṃ duḥkhaṃ me madabhinnasya jīvasya syāditi 
pareṇānvayaḥ || 57 ||

syānme ityeva saṃviśya gulmavattatsvabhāvajam |
vetti cittavijṛmbhotthaṃ nānyadatrāsti kāraṇam || 58 ||

tatsvasaṃkalpasvabhāvajameva cittaparikalpitatarugulmavaccittavijṛmbhotthaṃ 
duḥkhaṃ svayameva jīvabhāvenopādhau saṃviśya vetti bhuṅkte ityarthaḥ || 58 ||

yadā vyathāvaśānnāḍyaḥ svasaṃkocavikāsanaiḥ |
gṛhṇanti māruto dehe tadojjhati nijāṃ sthitim || 59 ||

pṛṣṭaṃ samādhāya pratutamevāha - yadetyādinā | nāḍyaḥ 
prataptapittādirasapūritatvādyathāsaṃcalanaṃ 
tadvaśātsvasaṃkocavikāsanairbhuktānnapānarasaṃ vaiṣamyeṇa gṛhṇanti tadā 
mārutaḥ samānavāyurnijāṃ bhuktānnapānādisamīkaraṇasthitimujjhatyutsṛjati || 
59 ||

p. 262)

praviṣṭā na viniryānti gatāḥ saṃpraviśanti no |
yadā vātā vināḍītvāttadā spandātsmṛtirbhavet || 60 ||

yadā nāḍīdvāreṣu praviṣṭā vātā na viniryānti nirgatāśca na praviśanti tadā 
nāḍīvyāpāroparame vināḍītvāccakṣurāderaspandāt 
smṛtirevāntarbhavennaindriyakaṃ jñānamityarthaḥ || 60 ||

na viśatyeva vāto na niryāti pavano yadā |
śarīranāḍīvaidhuryānmṛta ityucyate tadā || 61 ||

tacca nāḍīvaidhuryaṃ prāṇasaṃcārarodhena maraṇe heturityāha - na 
viśatyeveti | vātaḥ apāno dehena viśatyeva | yadā pavanaḥ prāṇaśca 
mukhanāsikābhyāṃ na niryāti tadā'vaśyaṃ liṅgasyotkramaṇānmṛta ityucyata 
ityarthaḥ || 61 ||

āgantavyo mayā nāśaḥ kālenaitāvateti yā |
pūrvasaṃviditā saṃvidyāti taccoditā mṛtim || 62 ||

tatrāpi prāktanacitsaṃkalparūpā niyatireva heturityāha - āgantavya iti | 
pūrvasaṃviditā prāktanasaṃkalpavatī | taccoditā | tādṛśaniyatipreritā || 62 ||

īdṛśena mayehetthaṃ bhāvyamityādi sargajā |
saṃvidbījakalā nāśaṃ na kadācana gacchanti || 63 ||

nanu tasyā niyaternāśe jagadvyavasthā bhajyeta tatrāha - saṃviditi | 
satyasaṃkalpasaṃvido bījakalā tatsaṃskāravatī māyā sā kadācidapi kāle na 
naśyati muktau kālena sahaiva tannivṛtteriti bhāvaḥ || 63 ||

saṃvido vedanaṃ nāma svabhāvo'vyatirekavān |
tasmātsvabhāvasaṃvitternānye maraṇajanmanī || 64 ||

āvidyakajīvasaṃvitsvarūpaparyālocane'pi yāvanmokṣaṃ 
janmamaraṇādyanivṛttirevetyāśayenāha - saṃvida iti | avyatirekavān 
vyatireko viśleṣastadabhāvavān || 64 ||

kvacidāvṛtimatsaumyaṃ kvacinnadyāṃ jalaṃ yathā |
kvacitsaumyaṃ kvacijjīvadharmedaṃ cetanaṃ tathā || 65 ||

sāṃsārikajīvasaṃvitpravāhaṃ varṇayati - kvaciditi | yathā nadyāṃ jalaṃ 
kvacidāvṛtimat kāluṣyavat kvacittu saumyaṃ sthiranirmalaṃ tathā idaṃ 
cetanamapi kvacitsaumyaṃ kvacittu jīvadharmarāgadveṣādikaluṣamityarthaḥ || 65 ||

yathā latāyāḥ parvāṇi dīrghāyā madhyamadhyataḥ |
tathā cetanasattāyā janmāni maraṇāni ca || 66 ||

dūrvādilatāyāḥ parvāṇi granthayaḥ || 66 ||

na jāyate na mriyate cetanaḥ [cetanaṃ puruṣe kvacit iti pāṭhaḥ] 
puruṣaḥ kvacit |
svapnasaṃbhramavadbhrāntametatpaśyati kevalam || 67 ||

idaṃ ca sarvamāvidyakadṛśā | paramārthadṛśā tvāha - na jāyata iti | na 
jāyate mriyate vā vipaścit ityādiśruterityarthaḥ || 67 ||

puruṣaścetanāmātraṃ sa [sa kadācinna naśyati ityapi pāṭhaḥ] kadā 
kveva naśyati |
cetanavyatiriktatve vadānyatkiṃ pumānbhavet || 68 ||

amaraṇadharmatāṃ tasya yuktyāpyupapādayati - puruṣa ityādinā | 
cetanavyatirikta eva puruṣa iti pakṣe anyatkiṃ dehaḥ puruṣo bhaveduta prāṇa 
utendriyāṇi kiṃvā mana uta buddhirutāhaṃkāracitte uta tattadadhiṣṭhātṛdevatā 
utāvidyā | sarveṣvapi pakṣeṣu jaḍaiḥ 
puruṣakāryaprakāśādhīnasarvavyavahārānirvāhātpariśeṣāccetanāmātrameva 
puruṣa iti pakṣaḥ sthita ityarthaḥ || 68 ||

ko'dyayāvanmṛtaṃ brūhi cetanaṃ kasya kiṃ katham |
mriyante dehalakṣāṇi cetanaṃ sthitamakṣayam || 69 ||

cetanasya tu maraṇaṃ na sidhyati niḥsākṣikamaraṇāsiddherityāśayenāha - 
ko'dyeti | adyayāvadadyatanāvadhike anādisaṃsāre cetanaṃ mṛtaṃ ko 
dṛṣṭavāniti śeṣaḥ | evaṃ kiṃ tanmaraṇaṃ vināśa uta dehāntaraprāptiḥ | 
ādye'pi kathaṃ cetanasya nāśaḥ kiṃ svata uta parataḥ | nādyaḥ | svātmani 
virodhābhāvāt | asaṅgasya paratastadaprasakterityarthaḥ | dvitīye tvāha - 
mriyanta iti || 69 ||

amariṣyanna vai cittamekasminneva tanmṛte |
abhaviṣyatsarvabhāvamṛtirekamṛtāviha || 70 ||

aniṣṭaprasañjanenāpi cetanamaraṇaṃ vārayati - amariṣyaditi | pratidehaṃ 
cetanabhede mānābhāvāt eko devaḥ sarvabhūteṣu gūḍhaḥ 
ityādiśruteścaikasmiṃstat tasmiṃścetane mṛte sati tadadhīnasattāsphūrtikaṃ 
samaṣṭivyaṣṭicittaṃ nāmariṣyadvai | kimarthe kākvāvaiśabdaḥ 
nāmariṣyatkimityarthaḥ | tasmiṃśca mṛte sati 
nirupādānajagatsattā'yogādekamṛtau sarvabhāvamṛtidoṣo 
nābhaviṣyatkimityarthah || 70 ||

vāsanāmātravaicitryaṃ yajjīvo'nubhavetsvayam |
tasyaiva jīvamaraṇe nāmanī parikalpite || 71 ||

ke tarhi pratīyamāne jīvanamaraṇe tatrāha - vāsaneti | jīvo jīvanam || 71 ||

evaṃ na kaścinmriyate jāyate na ca kaścana |
vāsanāvartagarteṣu jīva luṭhati kevalam || 72 ||

upapāditamupasaṃharati - evamiti || 72 ||

atyantāsaṃbhavādeva dṛśyasyāsau ca vāsanā |
nāstyeveti vicāreṇa dṛḍhajñātaiva naśyati || 73 ||

abhimānena dṛḍhataro jñātā antaḥkaraṇātmā naśyatyevetyarthaḥ || 73 ||

anuditamuditaṃ jagatprabandhaṃ
bhavabhayato'bhyasanairvilokya samyak |
alamanuditavāsano hi jīvo
bhavati vimukta itīha satyavastu || 74 ||

bhavabhayato vairāgyādisādhanasaṃpanno'dhikārijīvo 
gurupūrvakaśravaṇādyabhyasanairbhrāntyā uditaṃ jagatprabandhaṃ 
paramārthato'nuditameveti samyaktattvadarśanato vilokya 
mūlocchedādalamatyantamanuditadvaitavāsanaḥ san vimukto bhavatīti 
vimuktātmasvarūpameveha satyavastu nānyadityarthaḥ || 74 ||

ityārṣe śrīvāsiṣṭhamahārāmāyaṇe vālmīkīye utpattiprakaraṇe līlo0 
maraṇavicāro nāma catuḥpañcāśaḥ sargaḥ || 54 ||

iti śrīvāsiṣṭhamahārāmāyaṇatātparyaprakāśe utpattiprakaraṇe maraṇavicāro 
nāma catuṣpañcāśaḥ sargaḥ || 54 ||

p. 263) 164

pañcapañcāśaḥ sargaḥ 55 

prabuddhalīlovāca |

yathaiva janturmriyate jāyate ca yathā punaḥ |
tanme kathaya deveśi punarbodhavivṛddhaye || 1 ||

iha jīvasya saṃsāragativaicitryamucyate |
ādisargāttatheśasya tatkarmānuguṇā sthitiḥ || 1 ||

kathitameva punarvistareṇa kathayetyarthaḥ | tatphalaṃ vairāgyātiśayena 
bodhavivṛddhiḥ || 1 ||

śrīdevyuvāca |

nāḍīpravāhe vidhure yadā vātavisaṃsthitim |
jantuḥ prāpnoti hi tadā śāmyatīvāsya cetanā || 2 ||

prāṇavātānāṃ visaṃsthitiṃ calanasvabhāvaviruddhāṃ saṃsthitim | praśāntimiti 
yāvat | vyañjakāntaḥkaraṇopādhivilayācchāmyatīva | etebhyo bhūtebhyaḥ 
samutthāya tānyevānu vinaśyati na pretya saṃjñāsti iti śruteriti bhāvaḥ || 2 ||

śuddhaṃ hi cetanaṃ nityaṃ nodeti na ca śāmyati |
sthāvare jaṅgame vyomni śaile'gnau pavane sthitam || 3 ||

vastutastu na kvāpi śāmyatītyāha - śuddhamiti | avināśī vā are ayamātmā 
anucchittidharmā iti śruteriti bhāvaḥ || 3 ||

kevalaṃ vātasaṃrodhādyadā spandaḥ praśāmyati |
mṛta ityucyate dehastadāsau jaḍanāmakaḥ || 4 ||

evaṃ ca dehadharma eva maraṇaṃ nātmadharma ityāha - kevalamiti || 4 ||

tasmindehe śavībhūte vāte cānilatāṃ gate |
cetanaṃ vāsanāmuktaṃ svātmatattve'vatiṣṭhati || 5 ||

vāte śarīravāyau anilatāṃ svaprakṛtimahāvāyutām | prāṇastu sahatejasā 
prājñātmanyeva līyate | upādhivilaye jīvo'pi saha vāsanābhiḥ 
paramātmabhāve'vatiṣṭhata ityāha - cetanamiti | tathāca śrutiḥ athāsya prayato 
vāṅmanasi saṃpadyate manaḥ prāṇe prāṇastejasi tejaḥ parasyāṃ devatāyām iti || 
5 ||

jīva ityucyate tasya nāmāṇorvāsanāvataḥ |
tatraivāste sa ca śavāgāre gaganake tathā || 6 ||

nanu yadi svātmatattve'vatiṣṭhate tarhi mukto brahmaiva syādasau na jīvastatrāha ##-
tatparicchinnasya tasya jīva iti nāma ucyate natu vastuto jīvo nāma 
brahmānyo'stītyarthaḥ | ata eva tasya vāsanāvaśātsvasthāna eva 
paralokagamanādyadhyāso na vāstavaṃ gamanādyastītyāśayena 
maṇḍapākāśanyāyaṃ smārayati - tatraivāsta iti || 6 ||

tato'sau pretaśabdena procyate vyavahāribhiḥ |
cetanaṃ vāsanāmiśramāmodānilavatsthitam || 7 ||

tato dehamaraṇādeva | nanvasaṅge kathaṃ vāsanāsthitistatrāha - cetanamiti | 
yathā sūkṣmatarapuṣpareṇuniṣṭha evāmodaḥ anilastu 
tattādātmyasaṃsargādhyāsādāmodamiśraḥ sthitastadvadityarthaḥ || 7 ||

idaṃ dṛśyaṃ parityajya yadāste darśanāntare |
sa svapna iva saṃkalpa iva nānakṛtistadā || 8 ||

idaṃ prāktanaṃ dehādidṛśyaṃ parityajya dehāntarādidarśanāntare yadā āste 
tadā sa jīvaḥ svapna iva svayameva 
svavāsanāmayagamanaparalokatatratyabhogyādinānākṛtirbhavatītyarthaḥ || 8 ||

tasmiṃnneva pradeśe'ntaḥ pūrvavatsmṛtimānbhavet |
tadaiva mṛtimūrcchānte paśyatyanyaśarīrakam || 9 ||

tamevādhyāsaṃ krameṇa vaktumupakramate - tasminneveti | 
pūrvavatprāgjanmavat || 9 ||

ātmanyasti ghaṭāpuṣṭamanyasya vyoma kevalam |
ākāśabhūtale sākaṃ sākāśaśaśivāsaram [śaśicāmaram iti 
pāṭhaḥ] || 10 ||

nanu tasminnalpatare maraṇapradeśe dehāntarakalpanaghaṭane'pi kathaṃ 
dūragamanavistṛtaparalokādisamāveśaghaṭanaṃ tatrāha - ātmanīti | 
puṣṭaṃ vipulaṃ kevalaṃ vyoma ekaṃ ākāśabhūtale dve vā 
sākāśaśaśivāsaraṃ brahmāṇḍakoṭilakṣaṃ vā sākaṃ yugapadevāntarniviśatu 
tathāpi ātmanyanyasya sarvasya prapañcasya ghaṭā ghaṭanamastyeva | 
ātmano'nantatvānmāyāyāścāghaṭitaghaṭanāsāmarthyasattvādityarthaḥ | 
tathācātmasvarūpaparyālocanayā alpapradeśe'pi jagadantarasamāveśa ukto na 
tatpradeśamātramapekṣyeti bhāvaḥ | athavā yadi tasminpradeśe 
mārgaparalokādikamasti tarhyanyenāpi kuto nopalabhyate tatrāha - ātmanīti | 
ākāśabhūtale dve sākāśaśaśivāsaraṃ sarva jagacca mṛtapuruṣasyātmani 
meghaghaṭeva puṣṭamasti anyasya dṛśā tu kevalaṃ vyoma 
gṛhākāśamevāstīti [āstīti na darśanaprasaktiriti kvacit] 
darśanaprasaktirityarthaḥ || 10 ||

bhavanti ṣaḍvidhāḥ pretāsteṣāṃ bhedamimaṃ śṛṇu |
sāmānyapāpino madhyapāpinaḥ sthūlapāpinaḥ || 11 ||

gatibhedānvaktuṃ pretānvibhajate - bhavantīti || 11 ||

sāmānyadharmā [chandobhaṅgo'tra ārṣaḥ] madhyamadharmā 
cottamadharmavān |
eteṣāṃ kasyacidbhedo dvau trayo'pyatha kasyacit || 12 ||

eteṣāṃ madhye kasyacidbhedo viśeṣaḥ | sa kaḥ | kasyaciddvau bhedau | yathā 
kaṃcitkālaṃ sāmānyapāpī taduttaramadhyamapāpyatipāpī veti uktarītyā 
kasyacittrayo'pi krameṇa vyutkrameṇa vā bhedāḥ || 12 ||

kaścinmahāpātakavānvatsaraṃ smṛtimūrchanam |
vimūḍho'nubhavatyantaḥ pāṣāṇahṛdayopamaḥ || 13 ||

tatra prathamaṃ tṛtīyasya gatimāha - kaściditi | vatsaraṃ saṃvatsaramātram || 
13 ||

tataḥ kālena saṃbuddho vāsanājaṭharoditam |
anubhūya ciraṃ kālaṃ nārakaṃ duḥkhamakṣayam || 14 ||

bhuktvā yoniśatānyuccairduḥkhādduḥkhāntaraṃ gataḥ |
kadācicchamamāyāti saṃsārasvapnasaṃbhrame || 15 ||

bhuktveti | tathāca śrutiḥ atha ya iha kapūyacaraṇā abhyāśo hayatte kapūyāṃ 
yonimāpadyeran śvayoniṃ vā sūkarayoniṃ vā caṇḍālayoniṃ vā iti | śamaṃ 
mahāpāpaphaloparamam || 15 ||

p. 264) 165

athavā mṛtimohānte jaḍaduḥkhaśatākulām |
kṣaṇādvṛkṣāditāmeva hṛtsthāmanubhavanti [tatsthām iti 
pāṭhaḥ] te || 16 ||

kṣaṇāditi | idaṃ cānyadṛśā || 16 ||

svavāsanānurūpāṇi duḥkhāni narake punaḥ |
anubhūyātha yonīṣu jāyante bhūtale cirāt || 17 ||

atha madhyamapāpo yo mṛtimohādanantaram |
saśilājaṭharaṃ jāḍyaṃ kaṃcitkālaṃ prapaśyati || 18 ||

dvitīyasya gatimāha - atheti | śilā jaṭharamiva śilājaṭharam | jāḍyaṃ 
mūrcchām || 18 ||

tataḥ prabuddhaḥ kālena kenacidvā tadaiva vā |
tiryagādikramairbhuktvā yonīḥ saṃsārameṣyati || 19 ||

tadaiveti paradṛṣṭyuktiḥ || 19 ||

mṛta evānubhavati kaścitsāmānyapātakī |
svavāsanānusāreṇa dehaṃ saṃpannamakṣatam || 20 ||

prathamasya gatimāha - mṛta iti | dehaṃ manuṣyādiśarīram | ubhābhyāmeva 
manuṣyalokamiti śruteḥ || 20 ||

sa svapna iva saṃkalpa iva cetati tādṛśam |
tasminneva kṣaṇe tasya smṛtiritthamudeti ca || 21 ||

cetati anubhavati | itthaṃ prāguktadiśā || 21 ||

ye tūttamamahāpuṇyā mṛtimohādanantaram |
svargavidyādharapuraṃ smṛtyā svanubhavanti te || 22 ||

ṣaṣṭhasya gatimāha - ye tviti | smṛtyā puṇyavāsanodbodhena || 22 ||

tato'nyakarmasadṛśaṃ bhuktvānyatra phalaṃ nijam |
jāyante mānuṣe loke saśrīke sajjanāspade || 23 ||

tato mahāpuṇyabhogānantaram | anyatkiṃcidalpaṃ puṇyaṃ pāpaṃ vā 
saṃbhāvitaṃ tatsadṛśaṃ tadanurūpaṃ phalam | anyatra 
ilāvṛtakiṃpuruṣādivarṣeṣu || 23 ||

ye ca madhyamadharmāṇo mṛtimohādanantaram |
te vyomavāyuvalitāḥ prayāntyoṣadhipallavam || 24 ||

pañcamasya gatimāha - ye ceti | oṣadhipallavaṃ oṣadhipallavapradhānaṃ 
nandanacaitrarathādivanaṃ kinnarakiṃpuruṣayakṣādiśarīreṇa prayāntītyarthaḥ || 24 
||

tatra cāruphalaṃ bhuktvā praviśya hṛdayaṃ nṛṇām |
retasāmadhitiṣṭhanti garbhe jātikramocite || 25 ||

cāru svakarmaphalaṃ bhuktvānte vāyuvṛṣṭyādidvārā bhūmau vrīhiyavādiṣu 
praviśyānnabhūtā nṛṇāṃ brāhmaṇādīnāṃ hṛdayaṃ praviśya retasāṃ 
niṣeke taddvārā strīṇāṃ garbhe adhitiṣṭhantītyarthaḥ | atha ya iha ramaṇīyacaraṇā 
abhyāśo ha yatte ramaṇīyāṃ yonimāpadyeranbrāhmaṇayoniṃ vā kṣatriyayoniṃ 
vā vaiśyayoniṃ vā iti śruteḥ || 25 ||

svavāsanānusāreṇa pretā etāṃ vyavasthitim |
mūrcchānte'nubhavantyantaḥ krameṇaivākrameṇa ca || 26 ||

etena caturthasyāpi gatiruktaprāyaiveti manyamāna upasaṃharati - svavāsaneti || 
26 ||

ādau mṛtā vayamiti budhyante tadanukramāt |
bandhupiṇḍādidānena protpannā iti vedinaḥ || 27 ||

idānīṃ maraṇaprabhṛti teṣāmāropakramaṃ viśiṣya darśayati - 
ādāvityādinā | tadanukramāddāhadaśāhakṛtyakramātprotpannā 
niṣpannaśarīrā iti budhyanta iti sarvatrānuṣajyate || 27 ||

tato yamabhaṭā ete kālapāśānvitā iti |
nīyamānaḥ prayāmyebhiḥ kramādyamapuraṃ tviti || 28 ||

ebhiryamabhaṭaiḥ kramātpātheyaśrāddhatarpitaḥ saṃvatsareṇa yamapuraṃ 
prayāmīti || 28 ||

udyānāni vimānāni śobhanāni punaḥpunaḥ |
svakarmabhirupāttāni divyānītyeva puṇyavān || 29 ||

puṇyavānuttamapuṇyavān || 29 ||

himānīkaṇṭakaśvabhraśastrapatravanāni ca |
svakarmaduṣkṛtotthāni saṃprāptānīti pāpavān || 30 ||

iyaṃ me saumyasaṃpātā saraṇiḥ śītaśādvalā |
snigdhacchāyā savāpīkā puraḥsaṃstheti madhyamaḥ || 31 ||

saumyasaṃpātā padbhyāṃ sukhena gantuṃ yogyetyarthaḥ | saraṇirmārgaḥ | 
madhyamaḥ puṇyavān iti budhyate || 31 ||

ayaṃ prāpto yamapuramahameṣa sa bhūtapaḥ |
ayaṃ karmavicāro'tra kṛta ityanubhūtimān || 32 ||

ayamahaṃ yamapuraṃ prāptaḥ | sa sarvalokaprasiddho yamaḥ | eṣa puraḥsthaḥ | atra 
yamasabhāyāṃ citraguptādibhirmama karmavicāraḥ kṛtaḥ || 32 ||

iti pratyekamabhyeti pṛthuḥ saṃsārakhaṇḍakaḥ |
yathāsaṃsthitaniḥśeṣapadārthācārabhāsuraḥ || 33 ||

ayaṃ cāropakramaḥ pratipuruṣaṃ svapnavadbhinna ityāha - itīti | yathā 
pratīyante tathaiva saṃsthitāḥ satyā iva ye 
niḥśeṣapadārthāstadācārāstattadarthakriyāśca tairbhāsuraḥ || 33 ||

ākāśa iva niḥśūnye śūnyātmaiva vibodhavān |
deśakālakriyādairghyabhāsuro'pi na kiṃcana || 34 ||

svarūpadṛṣṭyāvalokane tu na kiṃcidātmātiriktamastītyāha - ākāśa iveti | 
niḥśūnye niḥsvarūpe sthitaḥ prapañco deśakālādidairghyeṇa bhāsamāno'pi na 
kiṃcana kiṃtu sarvāropaśūnya ātmaivetyarthaḥ || 34 ||

iti'yamahamādiṣṭaḥ svakarmaphalabhojane |
gacchāmyāśu śubhaṃ svargamito narakameva ca || 35 ||

ahaṃ yamena svakarmaphalabhojane ito'syāṃ diśi ādiṣṭa ājñaptaḥ | ito 
yamasabhātaḥ || 35 ||

yaḥ svargo'yaṃ mayā bhukto bhukto'yaṃ narako'tha vā |
imāstā yonayo bhuktā jāye'haṃ saṃsṛtau punaḥ || 36 ||

yo yamena nirdiṣṭaḥ svargaḥ ayaṃ mayā bhuktaḥ | tā yamanirdiṣṭāḥ 
paśvādiyonaya imāḥ pratyakṣā mayā bhuktāḥ | ahaṃ saṃsṛtau 
manuṣyasaṃsāre punarjāye sāṃprataṃ prādurbhavāmi || 36 ||

ayaṃ śālirahaṃ jātaḥ kramātphalamahaṃ sthitaḥ |
ityudarkaprabodhena budhyamāno bhaviṣyati || 37 ||

tatkramamāha - ayamiti | śāliḥ śālyaṅkuraḥ | 
kāṇḍapatragarbhamañjarīkramātphalaṃ bhūtvā ahaṃ sthitaḥ | nanu 
svarganarakanānāyonibhoga iva vrīhyādibhāvo'pi kimasyā'nubhavasiddho netyāha 
- ityudarketi | udarke auttarakālike manuṣyaśarīre 
śrutipurāṇādijanyaprabodhena buddhyamāno'yaṃ bhaviṣyatītyarthaḥ || 37 ||

p. 265) 165

saṃsuptakaraṇastvevaṃ bījatāṃ yātyasau nare |
tadbījaṃ yonigalitaṃ garbho bhavati mātari || 38 ||

kutastadānīmasau vrīhyādibhāvaṃ nānubhavati tatrāha - saṃsuptakaraṇa iti | 
śarīrābhāvātsaṃmūrcchitabāhyāntaḥkaraṇaḥ | tuśabda etadviśeṣasūcanāya | 
evamevāsau nare pitṛśarīre bhuktānnadvārā praviṣṭo bījatāṃ retobhāvaṃ yāti || 
38 ||

sa garbho jāyate loke pūrvakarmānusārataḥ |
bhavyo bhavatyabhavyo vā bālako lalitākṛtiḥ || 39 ||

pūrvakarmānusārameva prapañcayati - bhavya iti | bhavyaḥ 
sukhasaubhāgyarogyasādhuvṛttasaṃpannastadviparīto'bhavyaḥ || 39 ||

tato'nubhavatīndvābhaṃ yauvanaṃ madanonmukham |
tato jarāṃ padmamukhe himāśanimiva cyutam [cyutām iti pāṭhaḥ] || 
40 ||

indvābhaṃ candravadupacayāpacyadharmiṇaṃ calaṃ kāntaṃ ca || 40 ||

tato'pi vyādhimaraṇaṃ punarmaraṇamūrcchanām |
punaḥ svapnavadāyātaṃ piṇḍairdehaparigraham || 41 ||

bandhudattairaurdhvadehikapiṇḍaiḥ || 41 ||

yāmyaṃ yāti punarlokaṃ punareva bhramakramam |
bhūyo bhūyo'nubhavati nānāyonyantarodaye || 42 ||

ityājavaṃ javībhāvamāmokṣamatibhāsuram |
bhūyo bhūyo'nubhavati vyomnyeva vyomarūpavān || 43 ||

iti uktaprakāraṃ ājavaṃ javībhāvaṃ parivartanam | ju gatau iti 
dhātorāṅpūrvātpacādyaci cviḥ dvitvanukau tu 
bāhulakātpṛṣodarāditvācchāndasatvādvā bodhyau || 43 ||

prabuddhalīlovāca |

ādisarge yathā devi bhrama eṣa pravartate |
tathā kathaya me bhūyaḥ prasādādbodhavṛddhaye || 44 ||

nanvastu tvaṃpadārthe jīve bhrāntisaṃbhavādayamadhyāropakramastatpadārthe 
tvīśvare bhrāntyayogātkathaṃ jagadadhyāropakrama iti tatpariśuddhijñānāya līlā 
pṛcchati - ādisarge iti || 44 ||

śrīdevyuvāca |

paramāthaghanaṃ śailāḥ paramārthaghanaṃ drumāḥ |
paramārthaghanaṃ pṛthvī paramārthaghanaṃ nabhaḥ || 45 ||

neśvarasya bhrāntyā jagadadhyāropaḥ kiṃtu svataḥ paramārthaghanarūpasyaiva 
svato māyādhyāropitarūpeṇa vivartaḥ | anāvṛtasvacaitanyenādhyastabhānaṃ na 
ca bhramaḥ kiṃtu satyatvenāsatyapratibhāsaḥ | īśvarasya sarvadā 
sarvajñatvātsarvārthapratibhāse'pi svarūpāpracyutibodhabādhitatvānna jagati 
satyatāpratibhāsa iti na kaściddoṣa ityabhipretya devī 
tatpadārthe'dhyāropamupapādayitumāha - paramārthaghanamityādinā || 45 ||

sarvātmakatvātsa yato yathodeti cidīśvaraḥ |
paramākāśaśuddhātmā tatra tatra bhavet tathā || 46 ||

udeti vivartate | tathā bhavati asmaddṛśā na svadṛśā || 46 ||

sargādau svapnapuruṣanyāyenādiprajāpatiḥ |
yathā sphuṭaṃ prakacitastathādyāpi sthitā sthitiḥ || 47 ||

sa īśvara eva svapnakalpayitṛpuruṣanyāyena jīvasamaṣṭyātmā 
ādiprajāpatirbhūtvā sṛjyasaṃkalpātmanā yathā bhūrādilokātmanā vivartena 
prakacati tathaivādyāpi tādṛśasthitisaṃkalpasattayā sthitirvyavasthā sthitā || 47 ||

prathamo'sau pratispandaḥ padārthānāṃ hi bimbakam |
pratibimbitametasmādyattadadyāpi saṃsthitam || 48 ||

sāṃkalpikajagatsattāyā iyaṃ jagatsattā bhinneti pakṣe'pi 
tatpratibimbatulyatvānmithyaivetyāha - prathamamiti | asau 
sāṃkalpikaprakacanarūpaḥ parispando vivartaḥ || 48 ||

yannāma suṣiraṃ sthānaṃ dehānāṃ tadgato'nilaḥ |
karotyaṅgaparispandaṃ jīvatītyucyate tataḥ || 49 ||

tatra sthāvarajaṃgamavibhāge nimittamāha - yannāmeti dvābhyām || 49 ||

sargādāvevamevaiṣā jaṅgameṣu sthitā sthitiḥ |
cetanā api niḥspandāstenaite pādapādayaḥ || 50 ||

niḥspandā niśceṣṭāḥ || 50 ||

cidākāśo'yamevāṃśaṃ kurute cetanoditam |
sa eva saṃvidbhavati śeṣaṃ bhavati naiva tat || 51 ||

evaṃ cetanācetanavibhāgakalpane'pi nimittamāha - cidākāśa iti | ayaṃ 
cidākāśa īśvara eva cetanābuddhyupādhisūtrāvacchedātpratibimbanādvā 
uditamāvirbhūtamaṃśamivāṃśamaupādhikaṃ jīvavibhāgaṃ kurute sa evāṃśaḥ 
saṃviccetanaṃ bhavati śeṣaṃ tvadhyāropitaṃ taccetanaṃ na bhavati 
kiṃtvacetanamevetyarthaḥ || 51 ||

naropādhipuraṃ prāptaṃ cetatyakṣipuṭaṃ nayat |
tattasyā nākṣicijjīvaṃ no jīvatyeva sargataḥ || 52 ||

tasya buddhidvāraiva sthūlānupraveśaṃ tatra cakṣurādiprāptyā 
bāhyavyavahārayogyatāṃ cāha - nareti | tadbuddhyanupraviṣṭacidākāśaṃ 
tasyāḥ buddhernimittānnaraśarīrādirūpaṃ dvitīyaṃ sopādhibhūtaṃ puraṃ 
nagaraṃ prāptaṃ praviṣṭaṃ satsvādhirūḍhāṃ buddhimakṣipuṭaṃ 
cakṣurādigolakasthānaṃ nayat prāpayatsaccākṣuṣādibuddhivṛttidvārā 
bāhyārthāṃścetati | nanu cakṣurādyeva sākṣāccidadhyastatvena cittvājjīvabhūtaṃ 
śarīramadhiṣṭhāya vyavaharatu kiṃ buddhyupādhikajīvakalpanayā netyāha - 
nākṣīti | akṣi cakṣurupalakṣitamindriyajātaṃ svayameva ciccetanaṃ jīvabhūtaṃ na | 
kutaḥ | yataḥ sargataḥ cityadhyāropamātrata eva kiṃcidapi na jīvati | tathā sati 
ghaṭādīnāmapi jīvanaprasaṅgāditi bhāvaḥ || 52 ||

tathā khaṃ khaṃ tathā bhūmirbhūmitvenāptvavajjalam |
yadyathā cetati svairaṃ tadvettyeva tathā vapuḥ || 53 ||

buddhereva jīvopādhitā nānyasyeti niyame tu 
sarvavastuśaktivyavasthāpakacitsaṃkalpa eva heturityāśayaṃ sphuṭayantyāha ##-
sarvadhāraṇaśaktyā sthitā | jalaṃ ca aptvavat 
sarvāpyāyanaśaktimatsthitamityarthaḥ | cetati saṃkalpayati || 53 ||

p. 266) 166

iti sarvaśarīreṇa jaṃgamatvena jaṃgamam |
sthāvaraṃ sthāvaratvena sarvātmā bhāvayan sthitaḥ || 54 ||

bhāvayansaṃkalpayansaṃstatkālameva tathā nivṛttaḥ [vivṛttaḥ iti 
pāṭhaḥ] sthitaḥ || 54 ||

tasmādyajjaṅgamaṃ nāma tatsvabodhanarūpavat |
tena buddhaṃ tatastadvattadevādyāpi saṃsthitam || 55 ||

yathā bhāvanasiddhaṃ tadadyāpyanuvartata evetyāha - tasmāditi dvābhyām || 
55 ||

yadvṛkṣābhidhamābuddhaṃ sthāvaratvena vai punaḥ |
jaḍamadyāpi saṃsiddhaṃ śilātarutṛṇādi ca || 56 ||

na tu jāḍyaṃ pṛthakkiṃcidasti nāpi ca cetanam |
nātra bhedo'sti sargādau sattāsāmānyakena ca || 57 ||

itthaṃ tattvaṃpadārthayoradhyāropitabhedajātamapavadannāha - na tvityādinā | 
cetanaṃ cidviśiṣṭaṃ jaḍam | atra padārthajāte sarga utpattiḥ | ādipadātsthitināśau 
teṣu bhedo nāsti | asato bhedāśrayatvāyogāt | astu tarhyanugate sadvastuni sa 
netyāha - sattāsāmānyake iti || 57 ||

vṛkṣāṇāmupalānāṃ yā nāmāntaḥsthāḥ svasaṃvidaḥ |
buddhyādivihitānyeva tāni teṣāmiti sthitiḥ || 58 ||

nanu yadi cidekarasameva sarvaṃ tarhi kathaṃ tatraiva 
tadvirudhajāḍyarūpanāmabhedānubhavaḥ sarveṣāmityāśaṅkya 
tattadāntarapratyaksaṃvidi avidyādhyastabuddhikṛtakalpanāvaśādeveti rahasyaṃ 
prathamaṃ sthāvareṣu darśayati - vṛkṣāṇāmiti | upalānāṃ śailānām | 
tāni jāḍyabhedanāmarūpāṇi | teṣāṃ vṛkṣādīnām | buddhyādibhireva vihitāni 
kalpitāni na vastuta iti paramārthasthitirityarthaḥ || 58 ||

vidontaḥsthāvarāderyāstasyā buddhyāstathā sthiteḥ |
anyābhidhānāsthānārthāḥ saṃketairaparaiḥ sthitāḥ || 59 ||

uktārthameva spaṣṭaṃ punarāha - vida iti | vidaḥ pratyaksaṃvidaḥ | 
upādhikṛtabhedādbahuvacanam | tasyāḥ sthāvarādibuddhestathā 
sthāvaro'hamityādivyavasthitarūpeṇaiva sthitatvāccarebhyo'nye ityabhidhānasya 
tathā āsthānasya abhimānasya ca arthā viṣayabhūtāḥ santo'parairanyairvṛkṣāḥ 
parvatā ityādiśabdasaṃketaiḥ sthitāḥ || 59 ||

kṛmikīṭapataṅgānāṃ yā nāmāntaḥsvasaṃvidaḥ |
tānyeva teṣāṃ buddhyādīnyabhidhārthāni kānicit || 60 ||

evaṃ jaṅgameṣvapyuktaṃ rahasyaṃ darśayati - kṛmikīṭeti | yāḥ 
svasaṃvidastānyeva buddhyādīnyabhidhārthāni śabdārthabhūtāni tattadanyāni 
jātānītyarthaḥ || 60 ||

yathottarābdhijanatā dakṣiṇābdhijanaṃ sthitam |
na kiṃcidapi jānāti nijasaṃvedanādṛte || 61 ||

citi vakṣyamāṇajāḍyakalpanasyoktārthasya copapādakaṃ dṛṣṭāntamāha - 
yatheti | uttarābdhitīrasthā janatā janasamūhaḥ || 61 ||

svasaṃjñānubhave līnāstathā sthāvarajaṅgamāḥ |
parasparaṃ yadā sarve svasaṃketaparāyaṇāḥ || 62 ||

yathāyaṃ dṛṣṭāntastathā sarve sthāvarajaṅgamāḥ svapratyaksākṣike anubhave 
līnāḥ paryavasannā nānyabuddhikalpitaṃ jānantītyarthaḥ | ata eva 
samuditavyavahāre parasparasaṃketamapekṣanta ityāha - parasparamiti || 62 ||

yathā śilāntaḥsaṃsthānāṃ bahiṣṭhānāṃ ca vedanam |
asajjaḍaṃ ca bhekānāṃ mitho'ntastasthuṣāṃ tathā || 63 ||

ata eva saccidrūpe 
brahmaṇyasattvajāḍyavāyvākāśādikalpanamapyupapannamityetadapi 
dṛṣṭāntena darśayati - yatheti || 63 ||

sarvaṃ sarvagataṃ cittaṃ cidvyomnā yatpracetitam |
sargādau copanaṃ vāyuḥ sa ihādyāpi saṃsthitaḥ || 64 ||

yathāyaṃ dṛṣṭāntastathā pralayakāle māyāntarlīnaṃ sarvātmakaṃ sarvagataṃ 
ca samaṣṭicittaṃ jagataḥ sūkṣmāvasthārūpaṃ sarvapratyagbhūtena cidvyomnā 
sargādau yadyadyathā pracetitaṃ tattattathā adyāpi sthitamityarthaḥ | tadeva 
prapañcayati - copanaṃ vāyurityādinā | copanaṃ spandanam || 64 ||

cetitaṃ yattu sauṣiryaṃ tannabhastatra mārutaḥ |
spandātmetyādisargehāḥ padārtheṣviva copanam || 65 ||

suṣirameva sauṣiryaṃ chidram | tatra spandātmā sarvakriyāśaktirūpo mārutaḥ 
sthita ityarthaḥ | iti uktalakṣaṇena vāyunā sarvavastūnāṃ īhāścalanāni | yathā 
śuṣkatṛṇaparṇādipadārtheṣvanilena copanaṃ tadvat || 65 ||

cittaṃ tu paramārthena sthāvare jaṃgame sthitam |
copanānyanilaireva bhavanti na bhavanti ca || 66 ||

ata eva sthāvarajaṅgamayorvastutaścittasāmye'pi vāyukṛtacopanācopanābhyāṃ 
viśeṣa ityāha - cittaṃ tviti | jaṅgame bhavanti sthāvare na bhavanti ca || 66 ||

evaṃ bhrāntimaye viśve padārthāḥ saṃvidaṃśavaḥ |
sargādiṣu yathaivāsaṃstathaivādyāpi saṃsthitāḥ || 67 ||

asminnapi niyame prāktanī niyatireva heturityāha - evamiti | sargādau ādisarge | 
evaṃ sakriyatvenākriyatvena vā saṃvidi aṃśavaḥ kiraṇā iva sphuritā adyāpi 
tathaiva saṃsthitāḥ || 67 ||

yathā viśvapadārthānāṃ svabhāvasya vijṛmbhitam |
asatyameva satyābhaṃ tadetatkathitaṃ tava || 68 ||

prastutaṃ vaktuṃ pṛṣṭaprasaṅgāgataṃ tattvāvabodhanamupasaṃharati - 
yatheti || 68 ||

ayamastaṃ gataḥ prāyaḥ paśya rājā vidūrathaḥ |
mālāśavasya padmasya patyuste yāti hṛdgatam || 69 ||

prāya iti vitarke | astaṃ gato mṛtaḥ san puṣpamālāpihitaya śavabhūtasya 
padmasya hṛdgataṃ padmakośaṃ vivikṣuryāti gacchati || 69 ||

prabuddhalīlovāca |

kena mārgeṇa deveśi yātyeṣa śavamaṇḍapam |
enamevāśu paśyantyāvāvāṃ gacchāva uttame || 70 ||

enaṃ paśyantyāveva āvāṃ āśu gacchāvo gamiṣyāvaḥ || 70 ||

śrīdevyuvāca |

manuṣyavāsanāntasthaṃ mārgamāśritya gacchati |
eṣo'hamaparaṃ lokaṃ dūraṃ yāmīti cinmayaḥ || 71 ||

manuṣyavāsanā padmaśarīrāhaṃvāsanā | anyathā tatprāptyayogāditi bhāvaḥ || 71 
||

mārgeṇaivamanenaiva yāvasteyena (?) saṃmatam |
parasparecchāvicchittirna hi sauhārdabandhanī || 72 ||

sauhārda snehastena bandhanī saṃbandhahetuḥ || 72 ||

p. 267) 166

śrīvasiṣṭha uvāca |

iti vihitakathāgataklamāyāṃ
paramadṛśi prasṛte vibodhabhānau |
nṛpativarasutāmanasyudāre
vigalitacittajaḍo vidūratho'bhūt || 73 ||

nṛpativarasutāyā līlāyā udāre viśuddhe manasi paramadṛśi 
paramārthadṛgrūpe svatattve iti vihitayā kathayā gataklamāyāṃ 
nirastasarvasaṃtāpe sati vibodhalakṣaṇe bhānau sūrye prasṛte āvirbhūte sati 
vidūratho vigalitena kāraṇe prājñātmani vilīnena cittena jaḍaḥ 
pratisaṃdhānaśūnyo maraṇāya mūrcchito'bhūdityarthaḥ || 73 ||

ityārṣe śrīvāsiṣṭhamahārāmāyaṇe vālmīkīye mokṣopāyeṣutpattiprakaraṇe 
līlo0 saṃsāramaraṇāvasthāvarṇanaṃ nāma pañcapañcāśaḥ sargaḥ || 55 ||

iti śrīvāsiṣṭhamahārāmāyaṇatātparyaprakāśe utpattiprakaraṇe 
saṃsāramaraṇāvasthāvarṇanaṃ nāma pañcapañcāśaḥ sargaḥ || 55 ||


ṣaṭpañcāśaḥ sargaḥ 56 

śrīvasiṣṭha uvāca |

etasminnantare rājā parivṛttākṣitārakaḥ |
babhūvaikatanuprāṇaśeṣaḥ śuṣkasitādharaḥ || 1 ||

iha tannṛpajīvasya vāanā yamapūrgatiḥ |
tayoranugamaḥ pūrvapuraprāptiśca varṇyate || 1 ||

sarveṣu karaṇeṣu mūrcchiteṣvekatanuḥ sūkṣmaḥ prāṇa eva śeṣo dehe'vaśiṣṭo 
yasya sa tathāvidho babhūva || 1 ||

jīrṇaparṇasavarṇābhaḥ kṣīṇapāṇḍumukhacchaviḥ |
bhṛṅgadhvanitasacchāyaśvāsakūjāvikūṇitaḥ || 2 ||

bhṛṅgasya dhvanitaṃ dhvanistatsacchāyayā śvāsakūjayā vikūṇito dhvanitaḥ || 
2 ||

mahāmaraṇamūrcchāndhakūpe nipatitāśayaḥ |
antarnilīnaniḥśeṣanetrādīndriyavṛttimān || 3 ||

mahati maraṇamūrcchālakṣaṇe andhakūpe nipatita iva nimagna āśayo mano yasya || 
3 ||

citranyasta ivākāramātradṛśyo vicetanaḥ |
niḥspandasarvāvayavaḥ samutkīrṇa ivopale || 4 ||

taduttarāvasthāmāha - citreti | upale samutkīrṇaḥ pratimādiriva || 4 ||

bahunātra kimuktena tanudeśena taṃ jahau |
prāṇaḥ pipatiṣuṃ vṛkṣaṃ svṃ pakṣīvāntarikṣagaḥ || 5 ||

tanudeśena alpenaiva pradeśenotkrāntyarthamāśritena | taṃ rājadehaṃ prāṇo 
jahau | svaṃ svālayabhūtaṃ vṛkṣam || 5 ||

te taṃ dadṛśaturbāle divyadṛṣṭī nabhogatam |
jīvaṃ prāṇamayī saṃvidgandhaleśamivānile || 6 ||

te bāle nabhogataṃ taṃ jīvaṃ dadṛśatuḥ | prāṇamayī ghrāṇajavṛttyupahitā 
saṃvit anile sthitaṃ gandhaleśaṃ sūkṣmagandhamiva || 6 ||

sā jivasaṃvidgagane vātena militā satī |
khe dūraṃ gantumārebhe vāsanānuvidhāyinī || 7 ||

vātena ātivāhikaprāṇena || 7 ||

tāmevānusasārātha strīdvayaṃ jīvasaṃvidam |
bhramarīyugalaṃ vātalagnāṃ gandhakalāmiva || 8 ||

tato muhūrtamātreṇa śānte maraṇamūrcchane |
ambare bubudhe saṃvidgandhalekhena vāyunā || 9 ||

saṃvit jīvasaṃvit | vāsanāmayadehena svapna iva bubudhe || 9 ||

apaśyatpuruṣānyāmyānnīyamānaṃ ca tairvapuḥ |
bandhpiṇḍapradānena śarīraṃ jātamātmanaḥ || 10 ||

vapurvāsanādeham | śarīraṃ sthūladehaṃ aurdhvadehikena bandhupiṇḍapradānena 
jātamivāpaśyat || 10 ||

mārge karmaphalollāsamatidūratare sthitam |
vaivasvatapuraṃ prāpa jantubhiḥ pariveṣṭitam || 11 ||

atidūratare saṃvatsaragamye dakṣiṇamārge sthitaṃ prāṇikarmaphalānyullāsayati 
prakaṭayatīti karmaphalollāsaṃ vaivasvatapuraṃ yamanagaraṃ prāpa || 11 ||

prāptaṃ vaivasvatapuramādideśa tato yamaḥ |
asya karmāṇyaśubhrāṇi naiva santi kadācana || 12 ||

ādideśa ājñaptavān karmāṇi vimṛśyetyarthādgamyate | aśubhrāṇi śyāmāni 
| pāpānīti yāvat || 12 ||

nityamevāvadātānāṃ kartāyaṃ śubhakarmaṇām |
bhāvatyāḥ sarasvatyā vareṇāyaṃ vivardhitaḥ || 13 ||

avadātānāṃ lobhādidoṣākaluṣāṇām || 13 ||

prāktano'sya śavībhūto deho'sti kusumāmbare |
praviśatveṣa taṃ gatvā tyajyatāmiti cetasā || 14 ||

iti maduktaprakārānusāriṇā cetasā cittena bhaṭaireṣa tyajyatām | atra 
līlāsarasvatyāvantarhite yamapuraṃ praviṣṭe bahireva vā tadāgamanapratīkṣe sthite 
ityarthādgamyate || 14 ||

tatastyakto nabhomārge yantropala iva cyutaḥ |
atha jīvakalā līlā jñaptiśceti trayaṃ nabhaḥ || 15 ||

kṣepaṇīyantrāccyuto yantropala iva nabhomārge tyaktaḥ || 15 ||

pupluve jīvalekhā tu rūpiṇyau te na paśyati |
tāmevānusarantyau te samullaṅghya nabhastalam || 16 ||

rājño jīvalekhārūpiṇyau rūpavatyāvapi te jñaptilīle na paśyati | te tu tāṃ 
paśyata eveti tuśabdāllabhyate || 16 ||

loakāntarāṇyatītyāśu vinirgatya jagadgṛhāt |
dvitīyaṃ jagadāsādya bhūmaṇḍalamupetya ca || 17 ||

jagadgṛhaṃ brahmāṇḍaṃ tasmādvinirgatya dvitīyaṃ jagadbrahmāṇḍamāsādya || 
17 ||

te dve saṃkalparūpiṇyau saṃgate jīvalekhayā |
padmarājapuraṃ prāpya līlāntaḥpuramaṇḍapam || 18 ||

p. 268) 167

kṣaṇādviviśatuḥ svairaṃ vātalekhā yathāmbujam |
sūryabhāso yathāmbhojaṃ surabhiḥ pavanaṃ yathā || 19 ||

ambujamambhojamiti praveśakarmaṇaḥ śabdamātrabhede'pi 
praveśakartrorvātalekhāsūryabhāsorbhedādupamānabhedena mālopameyam || 19 ||

śrīrāma uvāca |

brahmanprāptaḥ kathamasau śavasya nikaṭaṃ gṛham |
kathaṃ tena parijñāto mārgo mṛtaśarīriṇā || 20 ||

vidūrathalīlājīvasya duhitrā mārgapradarśanaṃ prāguktaṃ rājajīvasya tu noktamiti 
tasya mārgaparijñāne saṃdihāno rāmaḥ pṛcchati - brahmanniti || 20 ||

śrīvasiṣṭha uvāca |

tasya svavāsanāntaḥsthaśavasya kila rāghava |
tatsarvaṃ hṛdgataṃ kasmānnāsau prāpnoti tadgṛham || 21 ||

pūrvaśarīravāsanāyāmanapagatāyāmeva balavatā prārabdhena madhye 
janmāntaravibhāvanādbhogena tatkṣaye 
pūrvavāsanodbhavādyathāgatamārgāsphuraṇopapattirityāśayenāha vasiṣṭhaḥ ##-
tathāvidhasya tasya jīvasya tanmārgādi sarva hṛdgataṃ hṛdi sphuritam || 21 ||

bhrāntimātrasaṃkhyeyaṃ jagajjīvakaṇodare |
vaṭadhānātarumiva sthitaṃ ko vā na paśyati || 22 ||

jīvakaṇasya jīvopādheḥ sūkṣmasyāntaḥkaraṇasyodare āvirbhūtavāsanātmanā 
sthitam | yathā jīvavadvaṭadhānābhūjalādyaṅkurodayasāmagrīprāptau svataḥ 
aṅkurātmanā jāyamānaṃ vaṭataruṃ paśyati svāntarevānubhavati tadvat || 22 ||

yathā jīvadvapurbījamaṅkuraṃ hṛdi paśyati |
svabhāvabhūtaṃ cidaṇustrailokyanicayaṃ tathā || 23 ||

uktaṃ dṛṣṭānaṃ vivṛṇvaṃstadeva sphuṭamāha - yatheti | 
trailokyanicayamiti | jñānājñānānyataravyavadhānena sarvasya jagataḥ 
sākṣibhāsyatvamitisiddhāntarahasyamiti bhāvaḥ || 23 ||

naro yathaikadeśastho dūradeśāntarasthitam |
saṃpaśyati nidhānaṃ svaṃ manasānārataṃ sadā || 24 ||

svaṃ svīyaṃ nidhānaṃ nikhātadhanaṃ sadā paśyati manasā anārataṃ 
bhāvayanniti śeṣaḥ | tathāca 
vidhuraparibhāvitakāminīsākṣātkāravadbhāvanāpracayabalādapi 
taddarśanasiddhiriti bhāvaḥ || 24 ||

tathā svavāsanāntasthamabhīṣṭaṃ paripaśyati |
jīvo jātiśatāḍhyo'pi bhrame parigato'pi san || 25 ||

śrīrāma uvāca |

bhagavanpiṇḍadānādivāsanārahitākṛtiḥ |
kīdṛksaṃpadyate jīvaḥ piṇḍo yasmai na dīyate || 26 ||

yatprāguktaṃ bandhupiṇḍapradānena śarīraṃ jātamātmanaḥ apaśyaditi 
tasyāsārvatrikatvaṃ rāmaḥ śaṅkate - bhagavanniti | yasmai piṇḍo na dīyate 
tasya tadvāsanāhetvabhāvātsa vāsanārahitākṛtirjīvaḥ kīdṛkkathaṃ saśarīraḥ 
saṃpadyata ityarthaḥ || 26 ||

śrīvasiṣṭha uvāca |

piṇḍo'tha dīyate māvā piṇḍo datto mayeti cit |
vāsanā hṛdi saṃrūḍhā tatpiṇḍaphalabhāṅgaraḥ || 27 ||

tatpiṇḍaphalaṃ śarīrasiddhistadbhāk | piṇḍadānādividhistu bandhukṛtyabodhako 
vastuto bandhuphalaheturapi mṛtavāsanāphalasaṃvādādubhayagāmiphalaḥ 
prasiddha iti bhāvaḥ || 27 ||

yaccittaṃ tanmayo janturbhavatītyanubhūtayaḥ |
sadeheṣu videheṣu na bhavatyanyathā kvacit || 28 ||

cittameva hi saṃsārastacca yatnena śodhayet | yaccittastanmayo bhavati 
guhyametatsanātanamityādipratyakṣaśrutayo vidvadanubhavāścetyarthaḥ | sadeheṣu 
ca yogiṣu prasiddhāḥ | athavā sadeheṣu jīvatsu videheṣu mṛteṣu ca jīveṣu 
kvacidapi ayaṃ niyamo'nyathā na bhavatītyarthaḥ || 28 ||

sapiṇḍosmīti saṃvittyā niṣpiṇḍopi sapiṇḍavān |
niṣpiṇḍosmīti saṃvittyā sapiṇḍopi napiṇḍavān || 29 ||

yathābhāvanameteṣāṃ padārthānāṃ hi satyatā |
bhāvanā ca padārthebhyaḥ kāraṇebhya udeti hi || 30 ||

etāvāṃstu śāstrakṛto viśeṣaḥ | bandhubhiḥ piṇḍeṣu datteṣvavaśyaṃ 
mṛtasya piṇḍadānavāsanā udbhavatyevetyāśayenāha - bhāvanā ceti || 30 ||

yathā vāsanayā jantorviṣamapyamṛtāyate |
asatyaḥ satyatāmeti padārtho bhāvanāttathā || 31 ||

sarpādiviṣamapi garuḍopāsakasya garuḍāhaṃ bhāvanayā amṛtāyate | jīryatīti 
yāvat | kaṇṭakādivedhe sarpadaṃśabhrāntāvasatyo'pi sa tathā satyatayā bhāvanāt 
satyatāṃ maraṇādyarthakriyākāritāṃ gacchati || 31 ||

kāraṇena vinodeti na kadācana kasyacit |
bhāvanā kācidapi no iti niścayavānbhava || 32 ||

kāraṇasatyatve hi kāryasatyatā syāt | bhāvanā tu na vastusatīti satyakāraṇena vinā 
jātaṃ kārya nāstyeveti śuddhaṃ brahmaiva vastuto'stīti niścayavānbhavetyarthaḥ || 
32 ||

kāraṇena vinā kāryamā mahāpralayaṃ kvacit |
na dṛṣṭaṃ na śrutaṃ kiṃcitsvayaṃ tvekodayādṛte || 33 ||

kāraṇāsattve'pi kāryodbhavaḥ kiṃ na syāttatrāha - kāraṇeneti | sarvathā 
kāryasattāyāḥ kāraṇasattādhīnatvasyaiva pramāṇaiḥ siddherityarthaḥ | 
brahmasattāpi tarhi kiṃ kāraṇādhīnā netyāha - svayaṃ tviti | svayaṃ svato 
yadekodayaṃ nityasvaprakāśaṃ brahma tasmādṛte | anityasattāyāmeva 
kāraṇasattāpekṣaṇāditi bhāvaḥ || 33 ||

cideva vāsanā saiva dhatte svapna ivārthatām |
kāryakāraṇatāṃ yāti saivāgatyeva tiṣṭhati || 34 ||

evaṃ ca śuddhacinmātrameva bhrāntyā vāsanā vāsanādijagadrūpeṇa bhāsate iti 
yaḥ siddhantaḥ sa pratiṣṭhita ityāha - cideveti || 34 ||

śrīrāma uvāca |

dharmo nāsti mametyeva yaḥ preto vāsanānvitaḥ |
tasya cetsuhṛdā bhūridharmaḥ kṛtvā samarpitaḥ || 35 ||

sapiṇḍo'smīti saṃvittyeti yatprāguktaṃ pretavāsanānusāryeva pretasya 
śarīrārambhādiphalamiti tatra kariṣya māṇākṣepopayogitayā rāmaḥ pṛcchati 
- dharma iti || 35 ||

p. 269) 167

tattadātra sa kiṃ dharmo naṣṭaḥ syāduta vā na vā |
satyārthā vāpyasatyārthā bhāvanā kiṃ balādhikā || 36 ||

naṣṭaḥ pretavāsanāvirodhānniṣphalaḥ syādvā uta suhṛdvāsanāprābalyānna vā 
niṣphala ityarthaḥ | tatra suhṛdvāsanādharmasatvātsatyārthā | 
pretavāsanātvasatyārthā | tatra vāsanāyāṃ prābalye kiṃ bhoktṛniṣṭhatā 
prayojikā uta satyārthatā | ādye kṛtahānadoṣaḥ | dvitīye tvarthasatyatā syāditi 
pūrvoktavyāghāta ityubhayataspāśā rajjurityāśayaḥ || 36 ||

śrīvasiṣṭha uvāca |

deśakālakriyādravyasaṃpattyodeti bhāvanā |
yatraivābhyuditā sā syātsa dvayoradhiko jayī || 37 ||

śāstrokte deśe kāle yathoktānuṣṭhānena śāstrānusāriṇī suhṛdvāsanā 
śāstraprāmāṇyātprabalā | pretavāsanā tu kevalalaukikatvāddurbaleti śāstrameva 
prābalyaprayojakaṃ nārthasatyatvamiti gūḍhābhisaṃdhirvasiṣṭha samādhatte - 
daśeti | yatraiva phalarūpe viṣaye sā abhyuditā sa viṣayo jayī | sa eva bhavatītyarthaḥ 
|| 37 ||

dharmadātuḥ pravṛttā cedvāsanā tattayā kramāt |
āpūryate pretamatirna cetpretadhiyāśubhā || 38 ||

dharmadānaśāstrabalātpretāntaḥkaraṇe vā tatkāle tādṛśadharmavānahamiti 
vāsanotpattiḥ kalpyata ityāha - dharmadāturiti | avaśyaṃ ca śāstrabalādeva 
pretasya phalalābha iti vācyam | pāṣaṇḍasya tasya [tasya iti padaṃ kvacinna 
paṭhyate] vedapradveṣanāstikatvādyaśubhavāsanādūṣitadhiyaḥ 
suhṛdbhirdharmadāne'pi tatphalāprāpterityāśayenāha - na cediti | 
prābalyasyārthasatyatvaprayuktatve tasyāpi dharmaphalāpattiriti bhāvaḥ || 38 ||

evaṃ parasparajayājjayatyatrātivīryavān |
tasmācchubhena yatnena śubhābhyāsamudāharet || 39 ||

ata eva praṅmayā puruṣaprayatnaprābalyaṃ prasādhya śubhābhyāsa eva sadā 
kārya ityuktamityāśayenāha - evamiti || 39 ||

śrīrāma uvāca |

deśakālādinā brahmanvāsanā samudeti cet |
tanmahākalpasargādau deaśakālādayaḥ kutaḥ || 40 ||

yadi deśakālādikāraṇasahakārisaṃpattyā dharmatadvāsanodayo'bhyupagamyate 
tarhi sadeva somyedamagra āsīdekamevādvitīyam iti śruterādisarge 
deśakālādisahakāryabhāvādvāsanotpattyayogāttanmayajagadutpattireva na 
syāttathā ca tadaikṣata bahu syāṃ prajāyeya ityādyuttaraśrutivirodha ityāśayena 
rāmaḥ śaṅkate - deśeti || 40 ||

kāraṇe samudetīdaṃ taistadā sahakāribhiḥ |
sahakārikāraṇānāmabhāve vāsanā kutaḥ || 41 ||

tadā vāsanā kutaḥ | kāraṇe sati hi idaṃ vāsanādikāryaṃ samudeti || 41 ||

śrīvasiṣṭha uvāca |

evametanmahābāho satyātmanna kadācana |
mahāpralayasargādau deśakālau na kaucana || 42 ||

iṣṭamevedaṃ tvayā māṃ pratyāpāditam | na nirodho na cotpattiḥ 
tadetadbrahmāpūrvamanaparamasthūlamanaṇvahrasvam athāra ādeśo neti neti 
yattadadreśyamagrāhyam yatra nānyatpaśyati nānyacchṛṇoti ityādiśrutiśatasya 
tatraiva tātparyadarśanānmahatā ca prayatnenāsyaivārthasya bubodhayiṣitatvācca 
so'kāmayata ityādisṛṣṭiśrutīnāmapi 
pratīyamānadvaitānṛtatvopapādanenopakrāntabhuktiphalakaniṣprapañcātmavyutp
ādana eva tātparyeṇa sṛṣṭyādau tātparyābhāvādityāśayenānumodamāno 
vasiṣṭha uvāca - evametadityādinā | mahāpralayarūpe sargasyādau pūrvabhūte 
satyātman paramārthasatye ātmani | supāṃ suluk iti chāndase ṅiluki na 
ṅisaṃbuddhyoḥ iti nalopapratiṣedhaḥ || 42 ||

sahakārikāraṇānāmabhāve sati dṛśyadhīḥ |
neyamasti na cotpannā na ca sphurati kācana || 43 ||

dṛśyasyāsaṃbhavādeva kiṃcidyaddṛśyate tvidam |
tadbrahmaiva svacidrūpaṃ sthitamitthamanāmayam || 44 ||

etaccāgre yuktiśataiḥ kathayiṣyāma eva te |
etadarthaṃ prayatno'yaṃ vartamānakathāṃ śṛṇu || 45 ||

evaṃ dadṛśatuḥ prāpte mandiraṃ sundarodaram |
kīrṇaṃ puṣpopahāreṇa vasantamiva śītalam || 46 ||

evaṃ prāgvarṇitarītyā padmanagaraṃ prāpte jñaptilīle padmamandiraṃ 
dadṛśatuḥ || 46 ||

praśāntācārasaṃrambharājadhānyā samanvitam |
mandārakundamālyādiśavaṃ tatra samaṃ sthitam || 47 ||

praśāntarājakāryācaraṇasaṃrambhayā rājadhānyā lakṣaṇayā 
rājadhānīsthajanena tatra gṛhe tairjanaiḥ samaṃ sākaṃ sthitaṃ 
mandārakundamālyādipihitaṃ śavaṃ ca dadṛśaturityatrottaratra cānukṛṣyate || 
47 ||

mandārakundasragdāmavṛtāmbarabṛhacchavam |
śavaśayyāśiraḥsthāgryapūrṇakumbhādimaṅgalam || 48 ||

anivṛttagṛhadvāragavākṣakaṭhinārgalam |
praśāmyaddīpakālokaśyāmalāmalabhittikam |
gṛhaikadeśasaṃsuptamukhaśvāsasamīkṛtam || 49 ||

punastadgṛhameva varṇayati - anivṛttetyādinā | anivṛttanyanudghāṭitāni 
bṛhaddvāragavākṣāṇāṃ kaṭhinārgalāni dṛḍhaviṣkambhā yatra | 
praśāmyanmalinībhavanyo dīpakānāmālokastena śyāmalā malinā 
vastutastvamalā bhittayo yasya || 49 ||

saṃpūrṇacandrasakalodayakāntikāntaṃ
saundaryanirjitapurandaramandirarddhi |
vairiñcapadmamukulāntaracāruśobhaṃ
niḥśabdamandamiva nirmalamindukāntam || 50 ||

bahiḥ saṃpūrṇacandrasya kalāsahitenodayena prakāśitatvātkāntam | antastu 
vairiñcasya viriñcālayasya bhagavannābhipadmamukulasya āntaraṃ garbha iva 
cāruśobhā yasya | niḥśabdatayā mandaṃ mūkamiva sthitam | induriva kāntaṃ 
ramyaṃ gṛhaṃ dadṛśaturityarthaḥ || 50 ||
 
ityārṣe śrīvāsiṣṭhamahārāmāyaṇe vālmīkīye utpattipra0 līlo0 
maraṇaśayanānantarapretavyavasthā nāma ṣaṭpañcāśaḥ sargaḥ || 56 ||

iti śrīvāsiṣṭhamahārāmāyaṇatātparyaprakāśe utpattiprakaraṇe 
maraṇaśayanānantarapretavyavasthā nāma ṣaṭpañcāśaḥ sargaḥ || 56 ||


p. 270) 168

saptapañcāśaḥ sargaḥ 57

śrīvasiṣṭha uvāca |

tato dadṛśatustatra śavaśayyaikapārśvagām |
līlāṃ vidūrathasyāgre mṛtāṃ te prathamāgatām || 1 ||

līlāntarekṣā līlāyā dehamithyātvamucyate |
yogināṃ ca śarīrasya ātivāhikatodayaḥ || 1 ||

agre pūrva mṛtāṃ vidūrathasya līlāṃ te jñaptilīle dadṛśatuḥ || 1 ||

prāgveṣāṃ prāksamācārāṃ prāgdehāṃ prākasavāsanām |
prāktanākārasadṛśīṃ sarvarūpāṅgasundarīm || 2 ||

prāgveṣatvādau hetuḥ - prāksavāsanāmiti [svavāsanāṃ iti pāṭhaḥ] 
|| 2 ||

prāgrūpāvayavaspandāṃ prāgambaraparīvṛtām |
prāgabhūṣaṇabharacchannāṃ kevalaṃ tatra saṃsthitām || 3 ||

kevalaṃ tatra padmagṛhe saṃsthitām | tatra sthitimātramapūrvamanyatsarva 
pūrvatanamevetyarthaḥ || 3 ||

gṛhītacāmarāṃ cāru vījayantīṃ mahīpatim |
udyaccandrāmiva divaṃ bhūṣayantīṃ mahītalam || 4 ||

maunasthāṃ vāmahastasthavadanendutayā natām |
bhūṣaṇāṃśulatāpuṣpaiḥ phullāmiva vanasthalīm || 5 ||

bhūṣaṇānāmaṃśubhiḥ kiraṇaiḥ | patralatābhiḥ puṣpaiśca phullāṃ 
vanasthalīmiva sthitām || 5 ||

kurvāṇāṃ vīkṣitairdikṣu mālatyutpalavarṣaṇam |
sṛjantīmātmalāvaṇyādinduminduṃ nabhoditam || 6 ||

indumindumiti vīpsā | sarvānindūn ātmalāvaṇyātsṛjantīmivetyutprekṣā | 
nabhoditamiti saṃdhirārṣaḥ | nabhasi ditaṃ kṣayeṇa khaṇḍitaṃ punaḥ sṛjantīmiti 
vā || 6 ||

narapālātmano viṣṇorlakṣmīmiva samāgatām |
uditāṃ puṣpasaṃbhārādiva puṣpākaraśriyam || 7 ||

bharturvadanake nyastadṛṣṭimiṣṭaviceṣṭitām |
kiṃcitpramlānavadanāṃ mlānacandrāṃ niśāmiva || 8 ||

tābhyāṃ sā lalanā dṛṣṭā tayā te tu na lakṣite |
yasmātte satyasaṃkalpe sā na tāvattathoditā || 9 ||

tathā satyasaṃkalpatayā sā noditā nāvirbhūtā || 9 ||

śrīrāma uvāca |

tasminpradeśe sā pūrvalīlā saṃsthāpya dehakam |
dhyānena jñaptisahitā gatābhūditi varṇitam || 10 ||

līlāyā āvaśyakaṃ prāk tyaktasvaśarīrānveṣaṇaṃ vihāya 
vidūrathalīlādarśanameva prathamaṃ kuto varṇitamiti saṃdehādrāmaḥ pṛcchati 
- tasminniti || 10 ||

kimidānīṃ sa līlāyā dehastatra na varṇitaḥ |
kiṃsaṃpannaḥ kva vā yāta iti me kathaya prabho || 11 ||

śrīvasiṣṭha uvāca |

kvāsīllīlāśarīraṃ tatkutastasyāsti satyatā |
kevalā bhrāntirevābhūjjalabuddhirmarāviva || 12 ||

ātivāhikatābuddhyudayena tattvāvabodhena ca bādhitatvādeva līlāyāḥ 
svadehadarśanaṃ naca varṇitam | yeṣāṃ tvajñānāṃ dṛṣṭyā na bādhitaṃ 
taddṛṣṭyottarasarge taddehamaraṇadāhādi vakṣyate iti vakṣyamāṇaṃ nigūhya 
tattvāvabodhanāya tanmithyātvameva prapañcayan vasiṣṭha uvāca - 
kvāsīdityādinā || 12 ||

ātmaivedaṃ jagatsarvaṃ kuto dehādikalpanā |
brahmaivānandarūpaṃ sadyatpaśyasi tadeva cit || 13 ||

yathaiva bodhe līlāsau pariṇāmamitā [pariṇāmamupāgatā iti 
pāṭhaṣṭīkānuguṇaḥ syāt] kramāt |
pare tathaiva tasmāttaddhimavadgalitaṃ vapuḥ || 14 ||

yathā yena krameṇaiva pariṇāmaṃ paripākalakṣaṇaṃ upāgatā prāptā tathā tena 
krameṇaiva | tasmādbodhātpare brahmaṇi | galitaṃ bādhitam || 14 ||

(ātivāhikadehasya [kvācitkamidaṃ dhanuśihnāntargataṃ 
padyam] kālenābhyudito bhramaḥ |
ādhibhautikadeho'hamiti rajjubhujaṃgavat || 1 ||)

ātivāhikadehena dṛśyaṃ yadavalokitam |
bhūmyādi nāma tasyaiva kṛtaṃ taccādhibhautikam || 15 ||

na kevalaṃ svadehasyādhibhautikatvaṃ galitaṃ kiṃtu bhūmyādisarvavastūnāmapi | 
apāgādagneragnitvaṃ trīṇi rūpāṇītyeva satyam iti śrutyā teṣāmapi 
sthaulyabādhena ātivāhikatvapariśeṣaṇādityāśayenāha - ātivāhiketi | 
ātivāhikatābuddhyā sūkṣmatamasamaṣṭimanomātratvabuddhyā tattvadṛśā tayā 
yaddṛśyamavalokitaṃ tasyaiva prāgbhrāntyā bhūmyādināmakṛtaṃ sthitaṃ 
tadeva ādhibhautikam || 15 ||

vāstavena tu rūpeṇa bhūmyādyātmādhibhautikaḥ |
na śabdena na cārthena satyātmā śaśaśṛṅgavat || 16 ||

ato na vastuta ādhibhautikaṃ nāma kiṃcidastītyāha - vāstaveneti || 16 ||

puṃso hariṇako'smīti svapne yasyoditā matiḥ |
sa kimanviṣyati mṛgaṃ svamṛgatvaparikṣaye || 17 ||

tathāca bādhitasyānveṣaṇaprasaktireva nāstītyāha - puṃsa iti || 17 ||

udetyasatyamevāśu tathā satyaṃ vilīyate |
bhrāntirbhramavato rajjvāmapi sarpabhrame gate || 18 ||

yathā bhramataḥ asatyamevodeti līyate ca tathā bhrame gate'pi udeti kimiti kākvā 
yojyam || 18 ||

samastasyāprabuddhasya manojātasya kasyacit |
bījaṃ vinā mṛṣaiveyaṃ mithyārūḍhimupāgatā || 19 ||

tathācājñamanaḥsamaṣṭikalpita ādhibhautikaprapañca iti phalitamityāha - 
samastasyeti | jātaśabdaḥ samūhavacanaḥ | iyametadbrahmāṇḍagatasthūlabhrāntiḥ 
pratibrahmāṇḍabhinnānantājñamanojātānāṃ madhye kasyacinmanojātasya 
mithyārūḍhiṃ vṛthāprasiddhimupāgatā mṛṣaivetyarthaḥ || 19 ||

p. 271) 168

svapnopalambhaṃ sargākhyaṃ sa sarvo'nubhavansthitaḥ |
ciramāvṛttadehātmā bhūcakrabhramaṇaṃ yathā || 20 ||

sa sarvo'jñaściraṃ āgamāpāyena āvṛttadeha evātmā yasya sa tathāvidhaḥ san 
bālo yathā bhūcakrabhramaṇamanubhavati tadvat || 20 ||

śrīrāma uvāca |

brahma&llokaiḥ purasthasya gacchato yogino nijam |
ātivāhikatāṃ dehaḥ kīdṛśo'yaṃ vilokyate || 21 ||

nanu yogidehasyādhibhautikatvaṃ yadi nāsti tarhi tasya purasthasya jīvato nijaṃ 
svātmarūpaṃ gacchato mṛtasya vā ātivāhikatāṃ prāpto deho 
lokairjanairvilokyate ayaṃ kīdṛśaḥ | nahi ātivāhiko lokairdraṣṭuṃ śakyo 
muktikāle pariśiṣyate veti rāmapraśnārthaḥ || 21 ||

śrīvasiṣṭha uvāca |

dehāddehāntaraprāptiḥ pūrvadehaṃ vinā sadā |
ātivāhikadehe'sminsvapneṣviva vinaśvarī || 22 ||

yogināṃ dvividhaṃ maraṇam | ekaṃ prārabdhabhogāyaicchikaṃ 
nānādehakalpanam | aparaṃ sarvaprārabdhakṣaye videhakaivalyam | tatrādye tāvanna 
pūrvaśeṣo'stītyāha - dehāditi | yathā svapneṣu ātivāhikadehe ekaṃ 
mṛgādibhāvaṃ tyaktvā aparamanuṣyādibhāvakalpanā pūrvadehapariśeṣaṃ 
vinaiva vinaśvarī anityā tadvadityarthaḥ || 22 ||

yathātape himakaṇaḥ śaradvyomni sito'mbudaḥ |
dṛśyamāno'pyadṛśyatvamityevaṃ yogidehakaḥ || 23 ||

dvitīye'pi sa nāstīti sadṛṣṭāntamāha - yatheti | tathāca 
śaranmeghādivanmandaṃ kṣīyamāṇe tasminkaṃcitkālaṃ pariśeṣabhrama 
ityarthaḥ || 23 ||

drāgityevāthavā kaścidyogideho na lakṣyate |
yogibhiśca puro vegātproḍḍīna iva khe khagaḥ || 24 ||

mandaṃ kṣīyate avaśyaṃ parairdṛśyate ityapi na niyamaḥ keṣāṃcitsadyo 
vināśasaṃkalpena tathaiva nāśasaṃbhavādityāha - drāgiti | anyairyogibhiśca 
na lakṣyate kiṃ punah pṛthagjanairityarthaḥ | tathāca jīvaddaśāyāmapi 
janaistaddehadarśanamete māmitthaṃ paśyantviti tadīyasatyasaṃkalpavaśādeva na 
dehasyādhibhautikatvavaśāditi bhāvaḥ || 24 ||

svavāsanābhrameṇaiva kvacitkecitkadācana |
mṛto'yamiti paśyanti kecidyoginamagragāḥ || 25 ||

athavā yogināṃ svadṛṣṭyā svadehasyātivāhikatvānubhave'pi 
tadupabhojakādṛṣṭasahakṛtājñajanavāsanayā tasya 
bhautikatvamaraṇādikalpanasaṃbhavānna kaścidvirodha ityāśayenāha - 
svavāsaneti | kecidagragāḥ kvacinmṛto'yamiti paśyanti kvacittu kecidyoginaṃ 
jīvantaṃ paśyantītyarthaḥ | ata eva hi prāgvidehamuktasyāpi śukasya 
parīkṣitsabhāyāṃ punardarśanaṃ bhāgavatopadeśādikaṃ ca na virudhyata iti 
bodhyam || 25 ||

bhrāntimātraṃ tu dehātmā teṣāṃ tadupaśāmyati |
satyabodhena rajjūnāṃ sarpabuddhirivātmani || 26 ||

kiṃca yogināṃ jñānodayakāle eva dehāderbādhānna jīvanadaśāyāmapi 
taddṛṣṭyā deho'stītyāha - bhrāntimātramiti || 26 ||

ko dehaḥ kasya vā sattā kasya nāśaḥ kathaṃ kutaḥ |
sthitaṃ tadeva yadabhūdabodhaḥ kevalaṃ gataḥ || 27 ||

yadeva paramārthataḥ sthitaṃ tadeva jñānenābhūt || 27 ||

śrīrāma uvāca |

ātivāhikatāmeti ādhibhautika eva kim |
utānya iti me brūhi yenohya iva bhoḥ prabho || 28 ||

nanu yadi yogināṃ deho bādhyate tarhi bādhitasya 
pariṇāmāyogātprārabdhabhogāyātivāhikaśarīramanyadevotpadyata iti syāt 
tathāca tasya janmāntaratvājjīvanmuktatvānupapattiḥ na sa bhūyo'bhijāyate 
ityādiśāstravirodhaśceti manyamāno rāmaḥ pṛcchati - ātivāhikatāmiti | 
kiṃ yogina ādhibhautikadeha evātivāhikatāmetyutānya evātivāhikadeha utpadyate | 
ādye bādhitasya pariṇāmāntaraṃ sarvapramāṇaviruddham | dvitīye tu jñānasya 
muktiphalatvahānirityubhayathāpyanupapatteḥ saṃśayapravāhe ahaṃ uhye 
pravāhyamāna iva na sthairya prāpnomītyarthaḥ || 28 ||

śrīvasiṣṭha uvāca |

bahuśo hyuktametatte na gṛhṇāsi kimuttama |
ātivāhika evāsti nāstyevehādhibhautikaḥ || 29 ||

nāsau pariṇāmaḥ kiṃtu sthūlabādhe praksiddhatadadhiṣṭhānasūkṣmapariśeṣa eva 
trivṛtkaraṇaśrutyā sūkṣmadehopahite brahmaṇi sthūlādhyāsabodhanāttriṇi 
rūpāṇītyeva satyamiti sthūlabādhena sūkṣmapariśeṣokteśca noktadoṣāvakāśa iti 
prāguktasmāraṇena samādhatte - bahuśa ityādinā || 29 ||

tasyaivābhyasato'pyeti [vābhyāsato iti pāṭhaḥ] sādhibhautikatāmatiḥ 
|
yadā śāmyati saivāsya tadā pūrvā pravartate || 30 ||

pūrvā prāktanī | saiva ātivāhikatā || 30 ||

tadā gurutvaṃ kāṭhinyamiti yaśca mudhā grahaḥ |
śāmyetsvapnanarasyeva boddhurbodhānnirāmayāt || 31 ||

nanu pariṇāmāntaraṃ vinā dehasya gurutvakāṭhinyādeḥ kathaṃ nivṛttistatrāha 
- tadeti | svapnanagaragurutvakāṭhinyādaya iva te'pi bādhyanta evetyarthaḥ || 31 ||

laghutūlasamāpattistataḥ samupajāyate |
svapne svapnaparijñānādiva dehasya yoginaḥ || 32 ||

svapne svapnaparijñānādyathā deho laghurbhavet |
tathā bodhādayaṃ dehaḥ sthūlavatplutimānbhavet || 33 ||

plutimān ākāśagamanādiyogyaḥ || 33 ||

anekadinasaṃkalpadehe pariṇatātmanām |
asmindehe śave dagdhe tatraivāsthitimīyuṣām || 34 ||

yatra dṛḍhatarasthūlavāsanānāmajñānāṃ sthūladehasya śavībhāvadāhādinā 
kāraṇe tirobhāvalakṣaṇe nāśe'pi prāktanasūkṣmadehaprāptistatra kiṃ vācyaṃ 
jñānināṃ nirvāsanānāṃ mūlocchedanalakṣaṇe tadbādhe jāte 
svābhāvikasaukṣmyaprāptirbhavatīti kaimutikanyāyenāha - aneketi dvābhyām | 
āsthitmāsthāṃ dṛḍhābhimānalakṣaṇām || 34 ||

p. 272) 169

laghudehānubhavanamavaśyaṃ bhāvi vai tathā |
prabodhātiśayādeti jīvatāmapi yoginām || 35 ||

uditāyāṃ smṛtau tatra saṃkalpātmāhamityalam |
yādṛśaḥ sa bhaveddehastādṛśo'yaṃ prabodhataḥ || 36 ||

tatra svapne ahaṃ saṃkalpātmaiva na sthūlātmā iti smṛtau uditāyāṃ satyām | 
īdṛśī ca smṛtiḥ svapne dhyāyināmanubhavasiddhā na pāmarāṇām | 
yādṛśaḥ svecchānabhovihārakṣamaḥ || 36 ||

bhrāntirevamiyaṃ bhāti rajjvāmiva bhujaṅgatā |
kiṃ naṣṭamasyāṃ naṣṭāyāṃ jātāyāṃ kiṃ prajāyate || 37 ||

nanu sarvajanapriyasya dehasya bādhakaṃ jñānamanartha eva netyāha - 
bhrāntiriti | kiṃ naṣṭamiti | nahi śuktirajatabādhe kaścicchocatīti bhāvaḥ || 37 ||

śrīrāma uvāca |

anantaraṃ ye vāstavyā līlāṃ paśyanti te yadi |
tatsatyasaṃkalpatayā budhyante kimataḥ prabho || 38 ||

itthaṃ prāsaṅgike nirṇīte prastutakathāviṣaya eva rāmaḥ pṛcchati - 
anantaramiti | pūrvalīlāyāṃ abhinavalīlāyāśca padmagṛhe samāgamānantaraṃ 
ye padmagṛhavāstavyā janāstāṃ līlāmātivāhikadehatvāddraṣṭumaśakyāmapi 
ime janā māṃ paśyantviti tasyāḥ satyasaṃkalpatayā hetunā yadi paśyanti tarhi 
kiṃ budhyante kiṃ saiveyamatraiva sthiteti kiṃ vā apūrvā devatā kācidiyamāgateti 
jyeṣṭhaśarmādivatsavismayā ityarthaḥ || 38 ||

śrīvasiṣṭha uvāca |

evaṃ jñāsyanti te rājñī sthiteyamiha duḥkhitā |
vayasyā kācidanyeyaṃ kuto'pyasyā upāgatā || 39 ||

tatrādyameva kalpamāśritya vasiṣṭha uvāca - evamiti | dvitīyalīlāṃ tarhi kiṃ 
budhyante tatrāha - vayasyeti || 39 ||

saṃdehaḥ ka ivātraiṣāṃ paśavo hyavivekinaḥ |
yathādṛṣṭaṃ viceṣṭante kuta eṣāṃ vicāraṇā || 40 ||

nanu dvitīyalīlāyā apūrvatvātkeyaṃ kuta āyātā kiṃ sucāritrota puṃścalī satyā 
asatyā vetyādisaṃdehasteṣāṃ kuto nābhūttatrāha - saṃdeha iti | 
dṛṣṭamanatikramya yathādṛṣṭaṃ purā dṛṣṭapadārthānusāreṇaiva 
viceṣṭante | vyavaharantītyarthaḥ || 40 ||

yathā loṣṭo luṭhadvṛkṣaṃ vañcayitvāśu gacchati |
ajñānatve'japaśavastathā hyasti purādikam || 41 ||

teṣāṃ vicārānudaye ko heturiti 
cetsthūlābhiniviṣṭatāsāradārḍhyasaukṣmyādiśūnyatā ca heturiti dṛṣṭāntena 
sūcayannāha - yatheti | yathā bālena [balena ityapi kvacit] 
vṛkṣopaghātāya prakṣipto loṣṭaḥ śuṣkapāṃsupiṇḍo luṭhantaṃ 
svamupaghnantaṃ vṛkṣaṃ vañcayitvā prāpya na śaravadantarniviśate na vā 
kardamapiṇḍavatsaṃśliṣyate na vā aśmavadīṣatkṣataṃ kṛtvā svayaṃ vā 
punarupaghātakṣamo'vatiṣṭhate kiṃtu āśu śīghrameva gacchati viśīryate tathā te 
janā api na vidyate jñānaṃ yeṣāṃ te ajñānāstadbhāve vastutaḥ ajā api paśava 
ivetyajapaśavaḥ pelavatvādantarniveśavicārākṣamā ityarthaḥ | atha yo'nyāṃ 
devatāmupāste'nyo'sāvanyo'hamasmīti na sa veda yathā paśuḥ iti śruteḥ | teṣāṃ 
vicārānudaye na kevalamajñānameva hetuḥ kiṃtu tathā purāṇi śarīrāṇi 
ādipadātkāmakarmavāsanādikaṃ caiṣāṃ tadā tadanurūpameva paśuvadeva 
vāstīti yukta eva vicārānudaya ityarthaḥ | ajñapaśavaḥ iti pāṭhe svayamajñā 
ajñānāṃ devānāṃ paśavaśceti vyākhyeyam || 41 ||

yathā svapnavapurbodhānna jāne kveva gacchati |
asatyameva tadyasmāttathaivehādhibhautikam || 42 ||

ye tu vicārayanti teṣāṃ krameṇa tattvabodhodayena 
bādhitatvātteṣvādhibhautikatāpratyaya eva nāsti dūre 
saṃdehādiprasaktirityāśayenopasaṃharati - yatheti | bodhājjāgaraṇāt || 42 ||

śrīrāma uvāca |

bhagavansvapnaśikharī prabodhe kveva gacchati |
iti me saṃśayaṃ chindhi śaradabhramivānilaḥ || 43 ||

dṛṣṭāntaprasaṅgādrāmaḥ svāpnaviṣayasya 
mūlājñānabādhamantareṇātyantikabādhāsaṃbhavātkvacittirohitasyāvasthānamas
ti tatkveti pṛcchati - bhagavanniti || 43 ||

śrīvasiṣṭha uvāca |

svapnabhrame'tha saṃkalpe padārthāḥ parvatādayaḥ |
saṃvido'ntarmilantyete spandanānyanile yathā || 44 ||

svāpnasya mānorathikasya ca prapañcasya 
jāgradvāsanāsaṃbhṛtāvidyopahitajīvasaṃvitkāryatvāttatraiva tirodhānamiti 
vasiṣṭhaḥ samādhatte - svapneti || 44 ||

aspandasya yathā vāyoḥ saspando'ntarviśatyalam |
ananyātmā tathaivāyāṃ svapnārthaḥ saṃvido malam || 45 ||

ananyātmā tattvikasvarūpāntaraśūnyaḥ | saṃvido malaṃ 
malavadāvarakamajñānameva svopādānaṃ viśatītyarthaḥ || 45 ||

svapnādyarthāvabhāsena saṃvideva sphuratyalam |
asphurantī tu tenaiva yātyekatvaṃ tadātmikā || 46 ||

itthaṃ ca saṃvidevājñātā karmavaśātkadācitsvāpnārthātmanā sphuratīti 
phalitamityāha - svapneti || 46 ||

saṃvitsvapnārthayordvitvaṃ na kadācana labhyate |
yathā dravatvapayasoryathā vā spandavātayoḥ || 47 ||

viveke tu na svāpnārtho nāma saṃvidanyo'stītyāha - saṃviditi || 47 ||

yastatra syādivābodhastadajñānamanuttamam |
saiṣā saṃsṛtirityuktā mithyājñānātmikoditā || 48 ||

tatrānyadiva bhāsamānaṃ tu kevalamavidyaiva saiva saṃsāra ityāha - ya iti || 48 
||

sahakārikāraṇānāmabhāve kila kīdṛśī |
saṃvitsvapnapadārthānāṃ dvitā svapne nirarthikā || 49 ||

lokaprasiddhadaṇḍacakrādisahakārikāraṇājanyatvādapi 
svāpnārthānāmasattvamityāha - sahakārīti || 49 ||

p. 273) 169

yathā svapnastathā jāgradidaṃ nāstyatra saṃśayaḥ |
svapne puramasadbhāti sargādau bhātyasajjagat || 50 ||

nanu tarhi sahakārikāraṇavato jāgratprapañcasya satyatvaṃ prāptaṃ netyāha - 
yatheti | sargādāviti | yadyapīdānīṃ sahakāryādayaḥ santi tathāpyādisarge 
ajñānopahitahairaṇyagarbhasaṃvidatiriktaṃ nāstīti svapnasāmyamevetyarthaḥ || 50 
||

na cārtho bhavituṃ śakyaḥ satyatve svapnatoditaḥ |
saṃvido nityasatyatvaṃ svapnārthānāmasatyatā || 51 ||

prapañcasya satyatve saṃvidvaccittvāpattyā cidviṣyatvavyāghāto'pi syādityāha ##-
saṃvidetyarthastathā bhavituṃ saṃbhāvayituṃ śakyaḥ | kiṃca saṃvitsattāṃ na 
vyabhicarati arthāstu vyabhicarantīti na satyā ityāha - saṃvida iti || 51 ||

jhaṭityeva yathākāśaṃ bhavati svapnaparvataḥ |
krameṇa vā tathā bodhe khaṃ bhavatyādhibhautikam || 52 ||

tattvajñānabādhyatvādapi na satyatetyāha - jhaṭityeveti | ākāśaṃ śūnyaṃ 
bhavati nāṇumātramapi pariśiṣyata ityarthaḥ | bodhe jāgaraṇe tattvajñāne ca | 
bodhābhyāsakrameṇa īśvarādyanugrahātsahasaiva vā | khaṃ 
śūnyamasabhavatītyarthaḥ || 52 ||

uḍḍīno'yaṃ mṛto veti paśyanti nikaṭasthitāḥ |
jñamātivāhikībhūtaṃ svasvabhāvahatā yataḥ || 53 ||

kathaṃ tarhi lokaiḥ śukasyoḍḍīya sūryamaṇḍalagamanadarśanaṃ 
dadhīciprabhṛtīnāṃ mṛtadehadarśanaṃ ca tatrāha - uḍḍīna iti | jñaṃ 
tattvajñam | ātivāhikībhūtaṃ bādhitādhibhautikaśarīram | sveṣāṃ svabhāvaḥ 
anāgantukamajñānaṃ tena hatā hiṃsitaprāyā janāḥ | tathāca 
svasvājñānakalpitadeha eva tairdṛśyate na jñānidehaḥ sa ityarthaḥ || 53 ||

mithyādṛṣṭaya evemāḥ sṛṣṭayo mohadṛṣṭayaḥ |
māyāmātradṛśo bhrāntiḥ śūnyāḥ svapnānubhūtayaḥ || 54 ||

uktamarthamanumānenāpi draḍhayannupasaṃharati dvābhyām | imā 
dvaitadṛṣṭayo mithyādṛṣṭaya eva | yato mohadṛṣṭayaḥ | tathāhi 
aindrajālikamāyāmātradṛśo bhrāntiḥ prasiddhā | arthaśūnyāḥ 
svapnānubhūtayaśca prasiddhā ityarthaḥ || 54 ||

svapnānubhūtaya imā maraṇāntabodhe
bhrāntyetarabhramadṛśaḥsphuṭasargabhāsaḥ |
bhāntyātivāhikaśarīragatāḥ samastā
mithyoditā mṛganadīsaraṇakrameṇa || 55 ||

itarabhramadṛśaḥ pūrvapūrvamedabhramadarśinaḥ puruṣasya 
dṛḍhatarabhedasaṃskārodayānmaraṇāntabodhe 
prāṇotkramaṇapūrvakṣaṇotpanne bhāvibhogānukūlārthapratibhāse samastāḥ 
svapnānubhūtisadṛśā imāḥ sphuṭasargabhāsa ātivāhikaśarīragatā 
manomātraniṣṭhā api bhrāntyā mṛganadyāḥ saraṇaṃ pravāhastatkrameṇa 
tadrītyaiva mithyoditā bāhyā iva bhānti na tu vastuto manaso bahiḥ santītyarthaḥ || 55 
||

ityārṣe śrīvāsiṣṭhamahārāmāyaṇe mokṣopāye utpattiprakaraṇe līlo0 
svapnārthasya vicāro nāma saptapañcāśaḥ sargaḥ || 57 ||

iti śrīvāsiṣṭhamahārāmāyaṇatātparyaprakāśe utpattiprakaraṇe svapnārthasya 
vicāro nāma saptapañcāśaḥ sargaḥ || 57 ||


aṣṭapañcāśaḥ sargaḥ 58 

śrīvasiṣṭha uvāca |

etasminnantare jñaptirjīvaṃ vaidūrathaṃ punaḥ |
saṃkalpena rurodhāśu manasaḥ spandanaṃ yathā || 1 ||

iha kālaḥ samādhisthalīlādehavināśanam |
līlāsaṃbhāṣaṇaṃ rājño jīvanaṃ ceti varṇyate || 1 ||

evaṃ rāmapraśnānsamādhāya prastutakathāśeṣaṃ varṇayiṣyanvasiṣṭhaḥ 
sargāntavaktavyārthe bhūmikāṃ racayati - etasminniti | amūrtasyāpi 
saṃkalpamātreṇa nirodhasaṃbhāvanāya dṛṣṭāntamāha - manasa iti || 1 ||

līlovāca |

vada devi kiyānkālo gato'syāmiha mandire |
samādhau mayi līnāyāṃ mahīpāle śave sthite || 2 ||

asyāṃ pādmasṛṣṭau || 2 ||

jñaptiruvāca |

iha māsastvatikrānta iha dāsyāvime tava |
rakṣārthaṃ vāsagṛhake svapato'vahite sthite || 3 ||

ihāsyāṃ sṛṣṭau iha vāsagṛhake tava tvaddehasya rakṣārthaṃ dāsyau sthite ime 
idānīṃ svapataḥ | iḍabhāvaśchāndasaḥ || 3 ||

śṛṇu dehasya kiṃvṛttaṃ taveha varavarṇini |
śarīraṃ tava pakṣeṇa tatklinnaṃ bāṣpatāṃ gatam || 4 ||

pūrvaṃ līlāyāḥ svājñānakalpitasya svānubhavasiddhasya dehasya tattvajñānena 
bādhitasyāpi prārabdhaśeṣabhogāya pratibhāsamānasyātivāhikabhāvo varṇitaḥ | 
saṃprati parakīyājñānakalpitasya parānubhavasiddhasya vṛttāntaṃ śrāvayati ##-
svedārdraṃ sat prāṇanirodhapradīptajaṭharāgninā tapyamānaṃ bāṣpatāṃ 
sārdradhūmatāṃ gataṃ prāptam || 4 ||

nirjīvaṃ patitaṃ bhūmau saṃśuṣkamiva pallavam |
kāṣṭhakudyopamo jātaḥ śavastu himaśītalaḥ || 5 ||

tataḥ krameṇa śuṣkaṃ nirjīvaṃ sat śavo jātaḥ || 5 ||

tato mantribhirāgatya mṛtaiveyamiti svayam |
kledālokādvinirṇīya bhūyo niṣkāsitaṃ gṛhāt || 6 ||

bhūyaḥ kledālokādviśaraṇonmukhatādarśanānmṛteti niścitya || 6 ||

bahunātra kimuktena nītvā candanadārubhiḥ |
citau saṃkṣipya saghṛtaṃ sahasā bhasmasātkṛtam || 7 ||

p. 274) 170

tato rājñī mṛtetyuccaiḥ kṛtvā rodanamākulam |
parivārastavāśeṣaṃ kṛtavānaurdhvadehikam || 8 ||

rājaśarīrasya vikārānudayastu jñaptisaṃkalpāttadīyādṛṣṭavaśācca bodhyaḥ || 
8 ||

idānīṃ tvāmihālokya saśarīrāmupāgatām |
paralokādāgateti mahaccitraṃ bhaviṣyati || 9 ||

citramāścarya bhaviṣyati janānāmiti śeṣaḥ || 9 ||

tvaṃ tu tena śarīreṇa satyasaṃkalpataḥ sute |
dṛśyase svavadātena citraṃ tatra tavopari || 10 ||

tvadīyadivyaśarīradarśanādapi paramāścaryaṃ bhaviṣyatītyāha - tvaṃ tviti | 
tena ātivāhikena svavadātena svacchatareṇa manuṣyairdraṣṭumaśakyenāpi 
dṛśyase iti tadupari tava tatra darśanaviṣaye cittaṃ bhaviṣyatītyanuṣajyate || 10 ||

yadvāsanā tvamabhavo dehaṃ prati tadeva te |
rūpamabhyuditaṃ bāle tena prāksadṛśaṃ tava || 11 ||

nanu divyaśarīrasya pūrvadehākāratvābhāve teṣāṃ 
pratyabhijñāyogāttadākāramāvaśyakaṃ tatra ko hetustamāha - yaditi | 
yadvāsanā yādṛśākāravāsanā || 11 ||

svavāsanānusāreṇa sarvaḥ sarvaṃ hi paśyati |
dṛṣṭānto'trāvisaṃvādī bālavetāladarśanam || 12 ||

ātivāhikadehāsi saṃpannā siddhasundari |
vismṛtastveva deho'sau prāktano'napavāsanaḥ || 13 ||

nanu taddehavāsanatve mayā sa eva deho rājñeva kuto na prāptastatrāha - 
ātivāhiketi | siddhā tattvajñānapariniṣṭhitā sundarī | yadi sarvathā 
vismṛtastarhyātivāhikadehe tadākāratvāsiddhirityata uktamanapavāsana iti | 
nātyantaṃ tadvāsanocchinnetyāśayaḥ || 13 ||

rūḍhātivāhikadṛśaḥ praśāmyatyādhibhautikaḥ |
budhasya dṛśyamāno'pi śaranmegha ivāmbare || 14 ||

tarhyasyādhibhautikatāpi kuto nābhūttatrāha - rūḍheti | parairādhibhautika iti 
dṛśyamāno'pi || 14 ||

rūḍhātivāhikībhāvaḥ sarvo bhavati dehakaḥ |
nirjalāmbhodasadṛśo nirgandhakusumopamaḥ || 15 ||

sadvāsanasya rūḍhāyāmātivāhikasaṃvidi |
deho vismṛtimāyāti garbhasaṃstheva yauvane || 16 ||

vāsanāyā atyantocchede tu nātivāhikadehakalpanāpyastīti sūcanāya 
sadvāsanasyetyuktam | deha ādhibhautikaḥ || 16 ||

ekatriṃśe'dya divase prāptā vayamihāmbare |
prabhāte mohite dāsyau mayaite nidrayādhunā || 17 ||

tadehi yāvallīlāyai līle saṃkalpalīlayā |
ātmānaṃ darśayāvo'syai vyavahāraḥ pravartatām || 18 ||

saṃkalpalīlayā satyasaṃkalpavilāsena || 18 ||

śrīvasiṣṭha uvāca |

āvāṃ tāvadime līlā paśyatvityeva cintite |
jñaptyā devyā tatastatra dṛśye dīpte babhūvatuḥ || 19 ||

ime āvāṃ vidūrathalīlā paśyatu iti jñaptayā devyā cintite sati dīpte prakāśamāne 
jñaptilīle dṛśye babhūvatuḥ || 19 ||

sā vidūrathalīlātha samākulavilocanā |
gṛhamālokayāmāsa tattejaḥpuñjabhāsvaram || 20 ||

candrabimbādivotkīrṇaṃ dhautaṃ hemadravairiva |
jvālāyā dravaśītāyāstatprabhādravabhittimat || 21 ||

dravaśītāyā jvālāyā dīptervaśāccandrabimbādutkīrṇamiva sthitam | 
tadaṅgaprabhādravavyāptabhittimattvāddhetorhemadravairliptamiva sthitamityarthaḥ 
|| 21 ||

gṛhamālokya purato līlājñaptī vilokya te |
utthaya saṃbhramavatī tayoḥ pādeṣu sāpatat || 22 ||

saṃbhramo'tra harṣanirbharaḥ || 22 ||

majjayāyāgate devyau jayatāṃ jīvanaprade |
iha pūrvamahaṃ prāptā bhavatyormārgaśodhinī || 23 ||

mama jayāya kalyāṇotkarṣāya | mārgaśodhinī paricārikeveti yāvat || 23 ||

ityuktavatyāṃ tasyāṃ tā māninyo mattayauvanāḥ |
upāviśanviṣṭareṣu latāmeruśiraḥsviva || 24 ||

jñaptiruvāca |

sute vada kathaṃ prāptā tvamimaṃ deśamāditaḥ |
kiṃ vṛttaṃ te tvayā dṛṣṭaṃ kimivādhvani kutra vā || 25 ||

ādita ārabhya vada | te kutra vā adhvani kiṃ vā āścarya vṛttaṃ tattvayā kutra vā 
dṛṣṭamityarthaḥ || 25 ||

vidūrathalīlovāca |

devi tasminpradeśe sā jātamūrcchā tadābhavam |
dvitīyendoḥ kalevāhaṃ kalpāntajvālayā hatā || 26 ||

tasminvidūrathagṛhapradeśe sāhaṃ dvitīyātithistatsaṃbandhina indoḥ kalā 
kalpāntajvālayā hateva mūrcchitā abhavam || 26 ||

na cetitaṃ mayā kiṃcitsamaṃ viṣamameva ca |
tatastaralapakṣmānte vinimīlya vilocane || 27 ||

vilocane vinimīlya mūrcchāyāṃ na cetitaṃ na kiṃcijjñātam | na 
cetitamityananubhūtasyābhilāpāyogātsākṣibhavenājñātaṃ [nājñānaṃ 
cetitaṃ iti pāṭhaḥ] cetitameveti na cidātmalopāśaṅkāvasaraḥ || 27 ||

tato maraṇamūrchānte paśyāmi parameśvari |
yāvadabhyuditāsmyāśu plutā ca gaganodare || 28 ||

vāsanāparikalpitapūrvadehasadṛśadeharūpeṇa yāvadabhyuditā 
adhyāsenāvirbhūtāsmi tāvaccidgaganodare bhūtākāśe plutā utplutā cāsmi || 28 ||

bhūtākāśe'nilarathaṃ samārūḍhāsmyahaṃ tataḥ |
ānītā gandhalekheva tenāhamimamālayam || 29 ||

anilaḥ prāṇo vātaskandho vā tadrūpaṃ ratham | tenānilarathena || 29 ||

devi paśyāmi sadanaṃ nāyakenābhyalaṃkṛtam |
dīptadīpaṃ viviktaṃ ca mahārhaśayanānvitam || 30 ||

patimālokayāmīmaṃ yāvadeṣa vidūrathaḥ |
śete kusumaguptāṅgo madhu puṣpavane yathā || 31 ||

yāvacchete tāvatpratīkṣamāṇā ālokayāmītyarthaḥ | madhurvasantaḥ || 31 ||

p. 275) 170

atha saṃgrāmasaṃrambhaśramārto'yaṃ svapityalam |
iti nidrā mayā seyaṃ deveśvari na vāritā || 32 ||

ayaṃ saṃgrāmaśramārtaḥ svapitītyanenābhiprāyeṇa atha mayā asya nidrā na 
vāritā || 32 ||

anantaramimaṃ deśaṃ prāpte devyāvime tviti |
yathānubhūtaṃ kathitaṃ madanugrahakāriṇi || 33 ||

devyau yuvāṃ imaṃ deśaṃ gṛhaṃ prāpte iti mayā yathānubhūtaṃ kathitam || 33 
||

jñaptiruvāca |

he haṃsahārigāminyau līle lalitalocane |
utthāpayāmo nṛpatiṃ śavatalpatalādimam || 34 ||

ityuktvā mumuce jīvamāmodamiva padminī |
sasamīralatākārastannāsānikaṭaṃ yayau || 35 ||

ityuktvā jñaptiḥ prāksaṃkalpena niruddhaṃ rājño jīvaṃ mumoca | sa jīvaḥ 
samīravadadṛśyo'pi rāgādivāsanāpallavitatvāllatākāraḥ || 35 ||

ghrāṇakośaṃ viveśāntarvaṃśarandhramivānilaḥ |
svavāsanāśatānyantardadhadabdhirmaṇīniva || 36 ||

tadevāha - svavāsanāśatānyantardadhaditi || 36 ||

antasthajīvaṃ vadanaṃ tasya tatkāntimāyayau |
padmasyāvagrahe padmaṃ suvṛṣṭa iva vāriṇi || 37 ||

tasya padmasya | avagrahe vṛṣṭipratibandhe mlānaṃ padmaṃ vāriṇi suvṛṣṭe 
satīva || 37 ||

kramādaṅgāni sarvāṇi sarasāni cakāśire |
tasya puṣpākara iva latājālāni bhūbhṛtaḥ || 38 ||

puṣpākare vasantakāle || 38 ||

athābabhau kalāpūrṇaḥ sa rākāyāmivoḍurāṭ |
bhāsayanbhuvanaṃ bhūri vadanendumarīcibhiḥ || 39 ||

sphurayāmāsa so'ṅgāni rasavanti mṛdūni ca |
kanakojjvalakāntīni pallavānīva mādhavaḥ || 40 ||

sphurayāmāsa saṃcālayāmāsa | cisphurorṇau ityātvasya guṇasya 
cābhāvaśchāndasaḥ || 40 ||

unmīlayāmāsa dṛśau vimalālolatārake |
hāriṇyau subhagābhoge candrārkau bhuvanaṃ yathā || 41 ||

hāriṇyau manohare | subhagābhoge saubhagyalakṣaṇaśālisaṃsthānavatyau 
dṛśau | bhuvanaṃ sarabhuvanātmā virāṭsvanetrabhūtau 
candrārkāvivonmīlayāmāsa || 41 ||

uttasthau prollasatkāyo vindhyādrirvṛddhimāniva |
uvāca kaḥ sthita iti ghanagambhīraniḥsvanam || 42 ||

līlādvayamathāsyāgre provācādiśyatāmiti |
sa dadarśa puro namraṃ līlādvayamavasthitam || 43 ||

līlādvayaṃ kartṛ ādiśyatāṃ ājñāpyatāṃ mahārājenetyuvāca || 43 ||

samācāraṃ samākāraṃ samarūpaṃ samasthiti |
samavākyaṃ samodyogaṃ samānandaṃ samodayam || 44 ||

kā tvaṃ keyaṃ kutaśceyamityāha sa vilokayan |
tasmai līlāha he deva śrūyatāṃ yadvadāmyaham || 45 ||

līlā pūrvalīlā āha || 45 ||

mahilā tava līlāhaṃ prāktanī sahadharmiṇī |
vāgarthasyeva saṃpṛktā sthitā saṃśleṣaśālinī || 46 ||

yathā vāk śabdo'rthasya vācakatayā saṃpṛktā tadvat || 46 ||

iyaṃ līlā dvitīyā te mahilā helayā mayā |
upārjitā tvadarthena pratibimbamayī śubhā || 47 ||

tvadarthena tvadupabhogārtham || 47 ||

śirobhāgopaviṣṭeyaṃ pāhi haimamahāsane |
eṣā sarasvatī deva trailokyajananī śivā || 48 ||

asmākaṃ puṇyasaṃbhārairiha sākṣādupāgatā |
anayeme parāllokādihānīte mahīpate || 49 ||

ime āvāṃ parāllokādbrahmāṇḍāntarāt || 49 ||

ityākarṇya samutthāya rājā rājīvalocanaḥ |
lambamālyāmbaradharaḥ papāta jñaptipādayoḥ || 50 ||

sarasvati namastubhyaṃ devi sarvahitaprade |
prayaccha varade medhāṃ dīrghamāyurdhanāni ca || 51 ||

medhāṃ śrutaparamārthadhāraṇāvatīṃ buddhim || 51 ||

ityuktavantaṃ hastena pasparśa jñaptidevatā |

sarasvatyuvāca |

tvaṃ putrābhimatārthāḍhyo bhaveti bhavanānvitaḥ || 52 ||

aihikena dīrghāyurdhanādyabhimatārthena āḍhyaḥ saṃpannatamaḥ | 
tattvamedhābhivyaktena bhavanena pāramārthikātmasvasvarūpasthityā cānvito 
bhava || 52 ||

sarvāpadaḥ sakaladuṣkṛtadṛṣṭayaśca 
gacchantu vaḥ śamamanantasukhāni samyak |
āyāntu nityamuditā janatā bhavantu
rāṣṭre sthirāśca vilasantu sadaiva lakṣmyaḥ || 53 ||

duṣkṛtadṛṣṭayaḥ pāpabuddhayaśca śamaṃ vināśaṃ gacchantu | 
anantānyasaṃkhyānyabhyudayasukhāni āyāntu | tathā vaḥ rāṣṭre janatā 
janasamūhāḥ nityaṃ muditā bhavantu | lakṣmyaḥ saṃpadaḥ sadaiva 
vilasantvityāśiṣi loṭaḥ (?) || 53 ||

ityārṣe śrīvāsiṣṭhamahārāmāyaṇe vālmīkīye utpattiprakaraṇe līlopākhyāne 
padmajīvanaṃ nāmāṣṭapañcāśaḥ sargaḥ || 58 ||

iti śrīvāsiṣṭhamahārāmāyaṇatātparyaprakāśe utpattiprakaraṇe padmajīvanaṃ 
nāmāṣṭapañcāśaḥ sargaḥ || 58 ||


p. 276) 171

ekonaṣaṣṭitamaḥ sargaḥ 59 

śrīvasiṣṭha uvāca |

sarasvatī tathetyuktvā tatraivāntardhimāyayau |
prabhāte paṅkajaiḥ sārdhaṃ bubudhe sakalo janaḥ || 1 ||

rājñaḥ saṃjīvanoddharṣāttatpurāntaḥpurotsavaḥ |
rājyaṃ ca jīvanmuktānāṃ ciraṃ muktiśca varṇyate || 1 ||

sarasvatī iti uktaprakāreṇa prāgyadrājñā prārthitaṃ tattathāstvityuktvā tatra 
rājagṛhe eva antardhimantardhānamāyayau || 1 ||

āliliṅga ca tāṃ līlāṃ līlā ca dayitaṃ kramāt |
punaḥpunarmahānandānmṛtaṃ projjīvitaṃ punaḥ || 2 ||

līlā ca prāṅmṛtaṃ punaḥ projjivitaṃ punaḥpunarmahānandādāliliṅga || 2 ||

tadāsīdrājasadanaṃ madamanmathamantharam |
ānandamattajanataṃ vādyageyaravākualam || 3 ||

tadā rājasadanamānandena mattā paravaśacittā janatā yasmiṃstathāvidhamāsīt || 3 
||

jayamaṅgalapuṇyāhaghoṣaghuṃghumaghargharam |
tuṣṭapuṣṭajanāpūrṇaṃ rājalokavṛtāṅgaṇam || 4 ||

rājño lokāḥ sevakajanāḥ rājānaṃ lokayantīti rājalokāḥ paurajānapadāśca 
tairvṛtāṅgaṇam || 4 ||

siddhavidyādharonmuktapuṣpavarṣasahasrabhṛt |
dhvananmṛdaṅgamurajakāhalāśaṅkhadundubhi || 5 ||

kāhalāśabdaḥ kārṇālasaṃjñakavādyaviśeṣārthaḥ || 5 ||

ūrdhvīkṛtabṛhaddhastahāstikastanitotkaṭam |
uttālatāṇḍavastraiṇapūrṇāṅgaṇalasaddhavani || 6 ||

uttālatāṇḍavaiḥ straiṇaiḥ strīsamūhaiḥ pūrṇāṅgaṇe 
lasaṃstauryatrikadhvaniryasmin || 6 ||

mithaḥsaṃghaṭṭanipatajjanopāyanadanturam |
puṣpaśekharasaṃbhāramayasaṃsārasundaram || 7 ||

puṣpaśekharāṇāmautsavikasaṃbhārapracurāṇāṃ nānājanānāṃ saṃsāreṇa 
saṃcāreṇa sundaraṃ śobhamānam || 7 ||

vikīrṇāpāditakṣaumaṃ mantrisāmantanāgaraiḥ |
sthūlapadmamayaṃ vyoma raktaistāṇḍavinīkaraiḥ || 8 ||

mantribhiḥ sāmantairnāgaraiśca vikīrṇaiḥ kusumalājamauktikaiḥ 
sarvataśchannatvādāpāditāni saṃpāditāni kṣaumāmbarāṇīva yasya tat | vyomni 
raktaistāṇḍavinīnāṃ nartakīnāṃ karaiḥ sthūlapadmamayaṃ dīrghapadmapracuraṃ 
sara iva sthitamityāśayaḥ || 8 ||

mattastrikandharāvṛttalīlāndolitakuṇḍalam |
pravṛttapādasaṃpātaprollasatpuṣpakardamam || 9 ||

mattānāṃ hṛṣṭānāṃ strīṇāṃ kaṃdharāṇāṃ grīvāṇāmāvṛttalīlābhiḥ 
parivartanavilāsairāndolitāni kuṇḍalāni yatra || 9 ||

paṭṭavāsaḥśaranmeghavitānakavitānakam |
varāṅganāmukhairnṛtyaccandralakṣagṛhājira || 10 ||

paṭṭavāsasāṃ śaranmeghavitānakasadṛśāni vitānakāni yatra | nṛtyanti 
candralakṣāṇi yatra tathāvidhāni gṛhājirāṇi yatra || 10 ||

paralokādupānītā rājñī sā patireva ca |
iti nirvṛttagāthābhirjagurdeśāntare janāḥ || 11 ||

sā rājñī dvitīyalīlā paralokādupānītā pūrvalīlayetyarthādgamyate | patireva ca 
upānīta iti prabandhaśatātmanā nirvṛttābhirgāthābhirjaguḥ || 11 ||

padmo bhūmipatiḥ śrutvā vṛttāntaṃ kathitaṃ manāk |
cakre snānaṃ samānītaiścatuḥsāgaravāribhiḥ || 12 ||

vṛttāntaṃ svamaraṇādikathāṃ manāk saṃkṣepeṇa kathitaṃ śrutvā || 12 ||

tato'bhiṣiṣicurviprā mantriṇo bhūbhujaśca tam |
labdhodayamanantehamamarendramivāmarāḥ || 13 ||

cirapravāsādāgatasyeva paralokādāgatasya punaḥ padābhiṣeko maṅgalārthaḥ | 
amarendrapakṣe anantā īhāḥ svarājyalābhaprayatnā yasya tam | ata eva 
nahuṣanipātena punarlabdhaḥ svarājyodayo yena tathāvidham || 13 ||

līlā līlā ca rājā ca jīvanmuktamahādhiyaḥ |
remire pūrvavṛttāntakathanaiḥ suratairiva || 14 ||

nanu līlā līlā cetyatra sarūpaikaśeṣaḥ kiṃ na syāditi cedrāmaśca rāmaśca rāmau 
ityekaśeṣavigrahavākyavaditi gṛhāṇa | na hyekaśeṣavṛttervigraha eva nāsti | 
parasparanirapekṣameva saṃskāreṇa pariniṣṭhitayoḥ paścātsahavivakṣāyāṃ tasya 
nirābādhatvāt | vibhaktyutpatteḥ prāgeva prātipadikārthadvayasya 
sahavivakṣāyāmekaśeṣasya sāvakāśatayā pariniṣṭhitapadadvaye 
prasaktyabhāvāditi || 14 ||

sarasvatyāḥ prasādena svapauruṣakṛtena tat |
prāptaṃ lokatrayaśreyaḥ padmeneti mahībhujā || 15 ||

nanu yadi rājñā sarasvatīprasādena tatpunarjīvanaṃ rājyaṃ ca prāptaṃ tarhi 
daivenaiva tatprāptaṃ na svapauruṣakṛteneti rāmāśaṅkāṃ 
hṛdisthāmupalakṣya tāṃ pariharannupasaṃharati - sarasvatyā iti | 
svapauruṣakṛteneti | sarasvatyārādhanādisvapauruṣakṛta eva tatprasādo 
nākasmika ityarthaḥ | padmena iti varṇitarītyā lokatraye śreyaḥ praśasyatamaṃ 
punarjīvanaṃ rājyaṃ jñānaṃ ca prāptam || 15 ||

sa jñaptijñānasaṃbuddho rājā līlādvayānvitaḥ |
cakre varṣāyutānyaṣṭau tatra rājyamaninditaḥ || 16 ||

jñaptyupadiṣṭena jñānena saṃbuddhaḥ samyagbuddhātmatattvaḥ sa rājā aṣṭau 
varṣāṇāmayutānyaśītisahasrāṇi rājyaṃ cakre | kālādhvanoratyantasaṃyoge iti 
dvitīyā || 16 ||

jīvanmuktāsta ityevaṃ rājyaṃ varṣāyutāṣṭakam |
kṛtvā videhamuktatvamāseduḥ siddhasaṃvidaḥ || 17 ||

siddhasaṃvidaḥ ariniṣṭhitaprabodhāḥ || 17 ||

p. 277) 171

yadudayaviśadaṃ vidagdhamugdhaṃ
samucitamātmahitaṃ ca peśalaṃ ca |
tadakhilajanatoṣadaṃ svarājyaṃ
ciramanupālya sudaṃpatī vimuktau || 18 ||

yadrājyaṃ prajānāmudayairnityābhyudayairviśadaṃ nirdoṣam | vidagdhānāṃ 
viduṣāṃ śāstrānusāritvānmugdhaṃ manoharam | kulaparaṃparāyāḥ samucitam | 
ātmanaḥ svasya bhogayaśodharmahetutvāddhitam | janānāmanurañjanena peśalaṃ 
caturaṃ ca | ata evākhilajanatoṣadaṃ tatsvarājyaṃ ciramanupālya sudaṃpatī 
līlāpadmau prārabdhaphalabhogānte vimuktau videhakaivalyaṃ prāptau | nanu prāk 
trayāṇāṃ jīvanmuktatoktā kathamatra dvayoreva muktirupasaṃhṛteti 
cedrājavāsanāmayyā dvitīyalīlāyāḥ pūrvalīlāpratibimbaprāyatayā 
tadantarbhāvavivakṣaṇāditi || 18 ||

ityārṣe śrīvāsiṣṭhamahārāmāyaṇe vālmīkīye līlopākhyāne 
padmanirvāṇaṃ nāmaikonaṣaṣṭitamaḥ sargaḥ || 59 ||

iti śrīvāsiṣṭhamahārāmāyaṇatātparyaprakāśe utpattiprakaraṇe padmanirvāṇaṃ 
nāmaikonaṣaṣṭitamaḥ sargaḥ || 59 ||


ṣaṣṭitamaḥ sargaḥ 60 

śrīvasiṣṭha uvāca |

etatte kathitaṃ rāma dṛśyadoṣanivṛttaye |
līlopākhyānamanaghaṃ ghanatāṃ jagatastyaja || 1 ||

vistarādvarṇyate'trādau līlākhyānaprayojanam |
kālādisāmyavaiṣamyahetuścātra nigadyate || 1 ||

dṛśyadoṣanivṛttaye | tathāca dṛśyaṃ nāstīti bodhena manaso 
dṛśyamārjanaṃ saṃpannaṃ cettadā prāptā parā nirvāṇanirvṛtiriti 
granthopakrame yatpratijñātaṃ tatsiddhirevāsya prayojanamiti bhāvaḥ | ghanatāṃ 
satyatām || 1 ||

śāntaiva dṛśyasattasyāḥ śamanaṃ nopayujyate |
sato hi mārjanakleśo nāsatastu kadācana || 2 ||

nanu satyatātyāgamātreṇa kathaṃ dṛśyanivṛttistatrāha - śāntaiveti | 
yāvatsatyatābuddhistāvadeva mārjaneneti netyapavāde kleśo 
nyāyairmithyātvanirṇaye tu sa nāstītyarthaḥ || 2 ||

jñānenākāśarūpeṇa dṛśyaṃ jñeyasvarūpakam |
ityekībhūtamālokya jñastiṣṭhatyambaropamaḥ || 3 ||

iti uktaprakāreṇāpavādenaikībhūtamakhaṇḍaikarasatāṃ prāptam | jñastattvajñaḥ 
|| 3 ||

pṛthvyādirahitenedaṃ cidbhāsaiva svayaṃbhuvā |
sādhitaṃ yadi siddhena tataḥ svātmani sādhitam || 4 ||

nanu jaḍasya dṛśyasya kathaṃ saṃvidaikarasyamityāśaṅkya ādisarge 
cinmātrarūpeṇaiva svayaṃbhuvā svātmanyeva 
dṛśyavivartkalpanātkarakākāṭhinyasya 
dravaikarasyāvirodhavadupapatterityāśayenāha - pṛthvyādirahiteneti || 4 ||

saṃidyathā yā yatate tathā saiva vyavasthitā |
visṛṣṭā sṛṣṭivinnadyāṃ yāvadyatnānna rodhitā || 5 ||

tarhi vinaiva prayatnaṃ karakākāṭhinyavadeva dṛśyavilayaḥ kiṃ na syāttatrāha 
- saṃviditi | sṛṣṭiṃ vettiti sṛṣṭivitsvayaṃbhūcaitanyaṃ tallakṣaṇāyāṃ 
nadyāṃ tadekadeśabhūtā yā jīvasaṃvidyathā yādṛśapravṛttipravāheṇa 
yathā yādṛśakāryakaraṇaphalabhāvāya yatate sā tathā 
tādṛśakāryakaraṇaphalabhāvena visṛṣṭā satī svaprayatnānusārāttathaiva 
vyavasthitā sā yāvadviruddhanivṛttiprayatnānna rodhitā tāvanna nivartata 
ityarthaḥ || 5 ||

cidākāśāvabhāso'yaṃ jagadityavabudhyate |
cidvyomnyevātmani svacche paramāṇukaṇaṃ prati || 6 ||

nanu brahmasṛṣṭamidaṃ jagatkathaṃ jīvaprayatnena virudhyeta nahi 
mahārājājñāsiddhaṃ pṛthagjanaprayatnena nivartayituṃ 
śakyamityāśaṅkyāha - cidākāśeti | yadyapi cidvyomnyeva svacche 
brahmātmani cidākāśasya māyiko'yabhāso'yaṃ jagadityavabudhyate iti 
brahmasṛṣṭaṃ jagat tathāpi tannāparicchinnabrahmabhāvaṃ prati 
tathāvabudhyate kiṃtu 
buddhyādiparicchinnopādhivaśātparamāṇukaṇamatyantaparicchinnaṃ jīvaṃ prati | 
tadīyaprayatnajanyakarmabhogārthamea brahmaṇi tadāropāt | tathāca 
tatprayatnajanyabodhena dṛśyamārjanaṃ saṃbhavatyeveti bhāvaḥ || 6 ||

evamasyā mudhābhrānteḥ kā sattā keva vāsanā |
kā vāsthā kā ca niyatiḥ kāvaśyaṃbhāvitocyatām || 7 ||

evaṃca sati sattaniyativāsanādibhirapi na dṛśyatrāṇaprasaktirityāśayenāha ##-

sarvaṃ caitadyathādṛṣṭaṃ sthitamitthamakhaṇḍitam |
māyaiveyamananteyaṃ na ca māyāsti kācana || 8 ||

māyādṛṣṭau sarvametadyathādṛṣṭaṃ sthitamapi na paramārthadṛṣṭau 
saṃbhavati | yato māyākāryabhūteyaṃ sṛṣṭirmāyaiva | na ca māyā 
vastusatītyarthaḥ || 8 ||

śrīrāma uvāca |

aho nu paramā dṛṣṭirdarśitā bhagavaṃstvayā |
dāvāgnidagdhakakṣāṇāṃ dāhaśāntau kalaindavī || 9 ||

dāvāgninā dagdhānāṃ kakṣāṇāṃ tṛṇasaṃghānāṃ dāhaśāntau 
punarharitāṅkuraprarohāya aindavī kaleva saṃsāratāpataptānāṃ 
śāntivivekaprarohāyeyaṃ dṛṣṭirityarthaḥ || 9 ||

aho nu sucireṇādya jñātaṃ jñātavyamakṣatam |
mayā yathedaṃ yaccedaṃ yādṛg jñeyaṃ yato yadā || 10 ||

pañcabhiryadvṛttaiḥ 
kramātprakārasvarūpadṛṣṭāntapramāṇakālāstattvabodhocitāḥ kīrtyante | 
yādṛgbhirdṛṣṭāntairadhikāribhirvā jñeyam || 10 ||

śāmyāmīva dvijaśreṣṭha nirvāmīva vikalpayan |
etadākhyānamāścaryaṃ vyākhyānaṃ śāstradṛṣṭiṣu || 11 ||

vikalpayan jagattattvaṃ vicārayan | upādhiśāntyā śāmyāmiva | 
nityanirvāṇasvarūpāvāptyā nirvāmīva śāstrāṇi śrutayastatpradarśitāsu 
dṛṣṭiṣu jñāneṣu | vyākhyānamupabṛṃhaṇabhūtam || 11 ||

p. 278) 172

imaṃ me bhagavanbrūhi saṃśayaṃ sarvakovida |
tava pātuṃ na tṛpto'smi śrotrapātrairvacomṛtam || 12 ||

imaṃ vakṣyamāṇam || 12 ||

sa sargatritaye kālo līlābharturhi yogataḥ |
sa kvacitkimahorātraḥ kvacitkiṃ māsamātrakaḥ || 13 ||

sa prāguktaḥ sargatritaye vāsiṣṭhapādmavaidūrathasargeṣu yaḥ kālo gataḥ sa 
kvacidgirigrāme ahorātrāṣṭakātmakaḥ prāguktaḥ pādmasarge tu māsamātrako 
vaidūrathe tu bahuvarṣātmaka iti brahmāṇḍabhedaḥ || 13 ||

kvacitkiṃ bahuvarṣāṇi kasyacitkimu pelavaḥ |
kasyacitkiṃ mahādīrghaḥ kasyacitkiṃ kṣaṇaḥ sthitaḥ || 14 ||

ekasminnapi brahmāṇḍe manuṣyāṇāṃ saṃvatsaro devānāṃ dinamiti pelavaḥ | 
kasyacitkṣudrajantoḥ sa eva mahādīrghaḥ | kasyacitsvayaṃbhuvaḥ kṣaṇa iti eka eva 
kālo deśalokādibhedena viruddharūpaḥ kiṃ sthitaḥ | arthasattaikarūpye 
pratītivaiṣamyaṃ kathamityāśayaḥ | iti imaṃ saṃśayaṃ me brūhīti saṃbandhaḥ || 
14 ||

iti me bhagavanbrūhi tvaṃ yathāvadanugrahāt |
sakṛcchrutaṃ na viśrāntimeti loṣṭe yathā jalam || 15 ||

nanu deśadairghyaṃ yathā nāsti kāladairghya tathaiva hi iti 
prāgevāsyottaramuktaprāyaṃ tat kiṃ punaḥ pṛcchasi tatrāha - sakṛditi | 
loṣṭe śuṣkamṛtpiṇḍe | jalaṃ jalabinduḥ || 15 ||

śrīvasiṣṭha uvāca |

yena yena yathā yadyadyadā saṃvedyate'nagha |
tena tena tathā tattattadā samanubhūyate || 16 ||

yadyarthasattanusāriṇī pratītiḥ syāttadā syādayaṃ virodhaḥ pratītyanusāriṇyāṃ 
tvanirvacanīyārthasattāyāṃ pratidraṣṭrarthabhedānna kālavaiṣamyaṃ doṣa 
ityāśayenottaramāha - yena yeneti || 16 ||

amṛtatvaṃ viṣaṃ yāti sadaivāmṛtavedanāt |
śatrurmitratvamāyāti mitrasaṃvittivedanāt || 17 ||

tadevodāharati - amṛtatvamityādinā | amṛtatvaṃ amṛtavajjivanahetutvam | 
amṛtavedanājjīvanasādhanatvavedanāt | tathāhi | 
tādṛśadṛḍhasaṃvedanāviṣakṛmayo viṣeṇaiva jīvanti | kathaṃ tarhi 
pramādādbhojyabuddhyā viṣaṃ bhuktavatā maraṇadarśanamiti cetkṛmivatteṣāṃ 
viṣe cirābhyastajīvanahetutādṛḍhasaṃvedanābhāvādviṣe 
maraṇahetutāniścayasaṃskārasattvācceti || 17 ||

yathā bhāvitameteṣāṃ padārthānāṃ nijaṃ vapuḥ |
tadeva hi cirābhyāsānniyatervaśamāyatam || 18 ||

etadeva spaṣṭayati - tadeva hīti | tathāca 
niyativaśīkāraparyantacirābhyastasaṃvedanānusāriṇī padārtheṣvarthakriyā 
niyatiriti bhāvaḥ || 18 ||

kacanaikātmikaiṣā cidyathā kacati yādṛśam |
tathā tathāśu bhavati tatsvabhāvaikakāraṇāt || 19 ||

kiṃca saṃvidaḥ sphuraṇaṃ svabhāvaḥ arthaviśeṣākāratā tu tasyā 
draṣṭṛsaṃskārānurodhinī | tathā caikasyāmeva saṃvidi 
kasyacitsaṃskārānusāreṇa nimeṣāropaḥ kasyacitkalpādyāropaśca na virudhyata 
ityāha - kacanaiketi tribhiḥ || 19 ||

nimeṣe yadi kalpaughasaṃvidaṃ parivindati |
nimeṣa eva tatkalpo bhavatyatra na saṃśayaḥ || 20 ||

kalpe yadi nimeṣatvaṃ vetti kalpo'pyasau tataḥ |
nimeṣībhavati kṣipraṃ tādṛgūrpātmikā hi cit || 21 ||

duḥkhitasya niśā kalpaḥ sukhitasyaiva ca kṣaṇaḥ |
kṣaṇaḥ svapne bhavetkalpaḥ kalpaśca bhavati kṣaṇaḥ || 22 ||

loke'pyayaṃ prakāraḥ prasiddha evetyāha - duḥkhitasyeti || 22 ||

yathā ca mṛtvā jāto'haṃ taruṇo yauvanasthitaḥ |
yāto'smi yojanaśataṃ svapna ityanubhūyate || 23 ||

iti svapno'nubhūyate kaiściditi śeṣaḥ || 23 ||

rātriṃ dvādaśavarṣāṇi hariścandro'nubhūtavān |
lavaṇo bhuktavānāyurekarātryā samāḥ śatam || 24 ||

tadevodāharati - hariścandra iti | prasiddhaṃ cedaṃ mārkaṇḍeyapurāṇādau 
lavaṇo rājā | idaṃ cāgre vakṣyati || 24 ||

yanmuhūrtaḥ prajeśasya sa manorjīvitaṃ muneḥ |
jīvitaṃ yadviriñcasya taddinaṃ kila cakriṇaḥ || 25 ||

manoryajjīvitamāyuḥ sa munerātmamananaśīlasya prajeśasya muhūrtaḥ 
munerityuttare'pi saṃbadhyate || 25 ||

viṣṇoryajjīvitaṃ rāma radvṛṣāṅkasya vāsaraḥ |
dhyānaprakṣīṇacittasya na dināni na rātrayaḥ || 26 ||

nirvikalpasamādhau tu dinarātribheda eva nāstītyāha - dhyāneti || 26 ||

na padārthā na ca jagatsatyamātmani yoginaḥ |
madhuraṃ kaṭutāmeti kaṭubhāvena cintitam || 27 ||

madhuraṃ priyaṃ viṣayajātam | kaṭutāṃ apriyatām | katubhāvena 
vairāgyavāsanayā || 27 ||

kaṭu cāyāti mādhuryaṃ madhuratvena cintitam |
mitrabuddhyā dviṣanmitraṃ ripubuddhyā ripuḥ suhṛt || 28 ||

kaṭu prāgapriyaṃ indriyamanaḥprāṇanirodhādimādhuryamātmasukhaprasādena 
priyatamatām | viṣayalampaṭatāṃ dviṣadguruśāstrādimitrabuddhyā 
āptatamatvabuddhyā sevitaḥ suhṛtparamāptatao bhavati | evaṃ prāktano 
viṣayabhogasahāyaḥ suhṛnmūḍhaḥ svajano ripubuddhyā puruṣārthavighātīti 
buddhyā bhāvitastathaiva bhavatīti || 28 ||

bhātīti mahābāho yathāsaṃvedanaṃ jagat |
anabhyastāḥ padārthā ye śāstrapāṭhajapādayaḥ || 29 ||

uktaṃ nyāyaṃ japopāsanaśrāṇādiṣvapi darśayati - anabhyastā iti || 29 ||

teṣāṃ saṃvedanābhyāsānnūnamabhyeti sāmyatā |
nauyāyināṃ bhramārtānāṃ vedanādbhūrvivartate || 30 ||

samameva sāmyaṃ tadbhāvaḥ sāmyatā avaiṣamyaṃ svādhīnatā abhyeti prāpnoti | 
saṃpadyata iti yāvat | bhūrvivartate calati || 30 ||

avedanābhramārtānāmapi naiṣāṃ vivartate |
śūnyamākīrṇatāmeti vedanātsvapnadṛkṣviva [svapnadṛṣṭivat iti 
pāṭhaḥ] || 31 ||

vedanābhramārtiśūnyānāmeṣāṃ tīrasthānāṃ tu dṛṣṭyā na vivartate || 31 ||

p. 279) 172

vedanātpītamānīlaṃ śuklaṃ vāpyanubhūyate |
āpadvadutsavaḥ khedaṃ karoti parimohataḥ || 32 ||

anubhūyate nabhaḥ parimohata iti | tathāhi bālāḥ svotsaveṣvapi kvacidrudanto 
dṛśyante || 32 ||

kuḍye'pi kha ivācāro dṛṣṭo nanvavicāriṇaḥ |
asadyakṣo vimūḍhānāṃ prāṇānapyapakarṣati || 33 ||

mithyābhūtārthānāmarthakriyāsāmarthyamapi lokaprasiddhamityāha - 
asadyakṣa ityādinā || 33 ||

vedanātsvapnavanitā jāgratīva ratipradā |
yadyathābhāsamāyātaṃ tattathā sthiratāṃ gatam || 34 ||

asadeva nabhaścaiva nabha eva cidātmani |
śatahastāmbudacchāyānaṭanṛttamivātatam || 35 ||

asadeveti | nāstyevetyarthaḥ | tarhi kimalīkaṃ netyāha - nabhaścaiveti | kāryasya 
kāraṇamātratvādavyākṛtākāśamevetyarthaḥ | tathāca tannabha eva 
svādhiṣṭhānacidātmani śatahastasya ambudacchāyākalpitamithyānaṭasya 
nṛttamabhinayaviśeṣa iva jagadvaicitryabhāvenātataṃ vistīrṇamiti 
kalitamityarthaḥ || 35 ||

gagane [mūle gamane iti pāṭhaḥ ṭīkāyāṃ ca gagane iti bhūlānanuguṇaḥ 
pratīko mudritapustake labhyate] mānasaṃ spandaṃ jagadviddhi na vastu 
tat |
mithyājñānapiśācasya spandadarśanamākṛti || 36 ||

sarvamanaḥsamaṣṭivyaṣṭikāryatvādapi tasyāsatyataivetyāśayenāha - gagane 
iti | bālasya mithyājñānakaliptapiśācasya yatspandadarśanaṃ tanmā tadupamā 
manomātrākṛtiryasya tat || 36 ||

māyāmātrakamevedamarodhakamabhittimat |
idaṃ bhāsvaramābhātaṃ svapnasaṃdarśanaṃ sthitam || 37 ||

vāstavamūrtatvābhāvātsvayamanyasyārodhakaṃ 
abhittimatsvarodhakavastvantaraśūnyaṃ ca bhāsvaraṃ sphuṭamābhātamidaṃ jagat 
asuptasya narasyāpūrvamevoditaṃ svapnasaṃdarśanaṃ vidustattvavida iti 
pareṇānvayaḥ || 37 ||

apūrvamevāsuptasya narasyevoditaṃ viduḥ |
acetā cetati stambho yādṛśaṃ śālabhañjikām || 38 ||

acetā svasphuraṇānukullasvavyāpāraśūnyaścetati svātmani prathayati 
śālabhañjikāṃ pratimārūpam | svayaṃ yādṛśo yādṛśaṃ 
yādṛksvarūpāṃ sṛṣṭiṃ cetati sargakāle paśyati paramārthamahāstambhaḥ 
sarvādhiṣṭhānacidātmāpi tādṛśo bhūtvā tādṛśīṃ sṛṣṭiṃ sargakāle 
paśyatītyarthaḥ || 38 ||

paramārthamahāstambhaḥ sṛṣṭiṃ cetati tādṛśam |
yādṛśo me naraḥ pārśve svapne kṣubdho mahābhaṭaiḥ || 39 ||

svapne me mama pārśve mahābhaṭaiḥ kṣubdhaḥ kṣobhito naro buddho'pi 
suṣuptavadajñānamātrasvabhāvo na vastusan brahmaṇaḥ sargo'pi tādṛśa eveti 
pareṇānvayaḥ || 39 ||

tādṛśo brahmaṇaḥ svargo buddha eva suṣuptavat |
tṛṇagulmalatāyuktaḥ śiśirānte yathā rasaḥ || 40 ||

śiśirasyānte vṛkṣādīnāṃ patraśātanakāle vāsantaḥ agre vasante 
pallavapuṣpādyātmanā āvirbhaviṣyaṃstṛṇagulpalatāyukto raso bhūmau 
upādāne yathā saṃsthitastathetyarthaḥ || 40 ||

vāsantaḥ saṃsthito bhūmau tathā sargaḥ pare pade |
yathā dravatvaṃ kanake sthitamantaranunmiṣat || 41 ||

tathā sthitaḥ pare sarga ātmavargādaṇāvaṇau |
saṃniveśo yathāṅgānāmaṅgino'nanya ātmanaḥ || 42 ||

ātmavargājjīvasaṃghānnimittādaṇāvaṇau tadbhogyaḥ sargaḥ pare sthitaḥ asti 
bhaviṣyati cetyarthaḥ | aṅgānāmacayavānāṃ saṃniveśaḥ saṃsthānabhedaḥ 
aṅgina ātmanaḥ svasmādananyaḥ avyatirekataḥ | apṛthaksattāka iti yāvat || 42 ||

jagadevamanaṅgasya svātmano brahmaṇastathā |
yādṛgekanaraḥ svapne yuddhamanyaṃ naraṃ prati || 43 ||

tathā jagatsvātmābhinnabrahmaṇaḥ sakāśāt evaṃ avyatirekata ityarthaḥ | 
samasattākatvavāraṇāyānaṅgasyetyuktiḥ | ekasya narasya svapne anyena nareṇa 
saha yuddhaṃ tatkāle taṃ prati sadrūpamanyaṃ pratyasadrūpamapi draṣṭuḥ 
svātmaiva tathedaṃ māyāvyomagaṃ jagadapi māyikadṛṣṭyā sadapi 
tadanyaśuddhadṛṣṭyā asadevetyarthaḥ || 43 ||

tādṛśaṃ sadasadrūpaṃ svātmedaṃ vyomagaṃ jagat |
mahākalpāntasargādau citsvabhāvamidaṃ jagat [vapuḥ iti pāṭhaḥ] || 
44 ||

ādyantakālayoḥ sadbrahmamātrābhāvena pariśeṣādapi tanmātrasvabhāvatetyāha 
- mahākalpānteti || 44 ||

kāraṇatvaṃ mithaḥ paścādasadeti na vāstavam |
mukte'sminbrahmaṇi yadi brahmānyaḥ smṛtijo bhavet |
tatsmṛtijñaptije sarge sthitaiva jñaptimātratā || 45 ||

kāraṇatvaṃ kāryavibhāge sati mithastatsāpekṣakāraṇatvakalpanam | 
sarvajagadākārapariṇatapūrvapūrvahiraṇyagarbhāhaṃbhāvakalpanātmakopāsanasa
ṃskārajanyasmṛtikalpitatvādapi jagato'dhiṣṭhānasanmātrānatiriktatetyāha - 
mukte iti || 45 ||

śrīrāma uvāca |

paurāṇāṃ mantrimukhyānāṃ vidūrathakulakramaḥ |
samameva kathaṃ tatra sarveṣāṃ pratibhāsitaḥ || 46 ||

brahmāṇḍāntarasthānāmivaikanagarasthānāmapi prāṇināṃ pratyekaṃ 
vāsanākarmādivaicitryātsvapna iva jāgare'pi kramavaicitryādyāropaḥ kiṃ na 
syādityāśayena rāmaḥ pṛcchati - paurāṇāmiti | samaṃ ekarūpameva yathā 
syāttathā kathaṃ pratibhāsito bhātaḥ | tatra ko heturityarthaḥ || 46 ||

śrīvasiṣṭha uvāca |

citaḥ samanuvartante mukhyāyāḥ sarvasaṃvidaḥ |
yathā vipulavātyāyāḥ sāmānyā vātalekhikāḥ || 47 ||

sraṣṭṛsaṃkalpakṛtā itarajīvasaṃvidāṃ pradhānajīvasaṃvidanuvṛttiniyatireva 
tatra heturityāśayena vasiṣṭha uvāca - cita ityādinā | sāmānyā alpāḥ || 47 ||

p. 280) 173

parasparānusāreṇa tathārūpeṇa saṃvidaḥ |
kacitāstāḥ prajāpālaprajāvāstavyamantriṇaḥ || 48 ||

tadanurūpaphalonmukhabhojakādṛṣṭamelanaṃ ca tatra heturityāśayenāha - 
paraspareti | tathā aikarūpyeṇa rūpayati saṃpādayatīti tathārūpamadṛṣṭajātaṃ 
tena prajāpālaśca prajāśca vāstavyāḥ puravāsinaśca mantriṇaśca 
parasparānusāreṇa kacitāḥ || 48 ||

evaṃrūpātkulājjāto rājāsmākamayaṃ tvasau |
kacitā ieva vāstavyavido vaidūrathe pure || 49 ||

kacane vaicitryaṃ prapañcayaṃstasya mithyātvamāha - evaṃrūpāditi | 
vaidūrathe pure vāstuṣu veśmabhūmiṣu bhavā vāstavyāḥ 
padārthāstadvidastadupabhogino janā iti kacitā iva || 49 ||

kacane citsvabhāvasya na ca kāraṇamārgaṇam |
yuktaṃ mahāmaṇerbhāsāmivānyatra svabhāvataḥ || 50 ||

nanūdāsīnāyāḥ saṃvido'dhyastaviṣayaprathālakṣaṇe kacane ko heturiticennātra 
hetucintā yuktā kacanasyāgantukatvādato'nyatra āgantukaviṣayeṣveva sā yuktā | 
yathā udāsīnasya cintāmaṇerbhāsāṃ prasare na hetvantarāpekṣā kiṃtu 
vicitrārthajanane cintakajanamanorathavaicitryāpekṣā tadvadityāha - kacane iti || 
50 ||

ahamevaṃ kulācāre rājā syāmevamityapi |
vidūrathavido ratnāduditā pratibhā yathā || 51 ||

prāktadanukūlasaṃkalpavaicitryotpattirapi yathoktarītyaivetyāha - ahamiti | 
vidūrathasya vido jīvacaitanyānnimittāt | tathāca cintāmaṇiriva | cinmaṇirapi 
yathāmanorathamevārthān prasūte iti darśayati - ratnāditi | pratibhā 
manorathaḥ || 51 ||

yāvanto jantavo yasminye ye sarge yadā yadā |
te sarvagatvācciddhātoranyonyādarśatāṃ [sargagatvāt iti pāṭhaḥ] 
gatāḥ || 52 ||

anekeṣu jīvacaitanyeṣu tulyaviṣayāropakrameṇa darpaṇānāṃ 
parasparāntargatapratibimbagrāhitvamiva saṃpannamityāha - yāvanta iti || 52 ||

tīvravegavatī yā syāttatra saṃvidakampitā |
saivāyāti paraṃ sthairyamāmokṣaṃ tvekarūpiṇī || 53 ||

nanvevaṃ sati satibimbe pratibimbodayasyāvarjanīyatvātkathaṃ 
nirviṣayatālakṣaṇamokṣaprāptirityāśaṅkyāha - tīvravegavatīti | tatra tāsu 
jīvasaṃvitsu madhye yaiva jīvasaṃvidbrahmākāravṛttistīvravegavatī 
viṣayadoṣairakampitā satī āmokṣamekarūpiṇī bhavati saiva paraṃ sarvotkṛṣṭaṃ 
brahmabhāvena sthairyaṃ mokṣalakṣaṇamāyāti nānyetyarthaḥ || 53 ||

balavaccidvilāsānāmanuvṛttyā parasparam |
svabhāvāḥ pratibimbanti cidādarśe svabhāvataḥ || 54 ||

tāṃ tathāca jagadākārasya brahmākārasya vā jīvacitipratibimbane 
tīvravegavattālakṣaṇabalavattattadākāracidvilāsā eva niyāmakastathaiva 
niyatisvabhāvata ityāha - balavaditi || 54 ||

tatrātiyatnājjayati satyāḥ saṃvidaḥ ātmasāt |
kurvanti saridambhodhigāminī sarito yathā || 55 ||

nanvevaṃ sati jagadunmukhatvasya cirābhyastatvāttatraiva tīvravegodaye na mokṣaṃ 
pratyāśetyāśaṅkyāha - tatreti | ayatnajavegādyatnajavegasya 
prābalyadarśanādatiyatnātsaṃpādito brahmākāravega eva jayati 
jagadākāracidvilāsavegam | kiṃca satyāsatyagocarasaṃvidoḥ satyagocarāṇāṃ 
prābalyadarśanātsatyā brahmākārasaṃvida evainamātmasāt ātmādhīnaṃ kurvanti 
| yathā ambhodhigāminī mahāsaritsvamilitāḥ kṣudrasaritaḥ svādhīnavṛttiḥ karoti 
tadvadityarthaḥ || 55 ||

ye samāstatra te tāvadyatante citsvabhāvataḥ |
yāvadeko jayatyatra dvitīyaḥ sa nimajjati || 56 ||

astu brahmākāratāyāstīvravegatve jayo yadā tu 
mandamadhyamādhikārāccittāpratiṣṭhitervicchidya vicchidya brahmākāratodayo 
bāhyākāratodayaśca tadā samatvānnaikatarajayaṃ pratyāśetyāśaṅkyāha - 
ye iti | ye'dhikāriṇa uktobhayākāre samāḥ samavegāste na tathaivāvatiṣṭhante 
kiṃtu atra uktākāradvayamadhye yāvadeko brahmākāraḥ pratiṣṭhitaḥ san jayati 
utkarṣakāṣṭhāṃ gacchati dvitīyaḥ sa bāhyākāraśca nimajjati tāvadyatante 
śravaṇādyāvṛttilakṣaṇaṃ yatnaṃ kurvanti | tathā ca 
teṣāmapyabhyāsakramāttīvravegodayenetarajayasiddhirityarthaḥ || 56 ||

jāyamāneṣu naśyatsu vartamāneṣu bhūriśaḥ |
evaṃ sargasahasreṣu paramāṇukaṇaṃ prati || 57 ||

evaṃ prāsaṅgikānirmokṣaprasaṅganirāsamupapādya prastutaṃ pratijīvaṃ 
samaviṣamasarvavaicitryamevāvalambyāha - jāyamāneṣvityādinā | 
aupādhikaparicchedāropātparamāṇukaṇaṃ jīvajātaṃ prati evaṃ uktaprakāreṣu 
samaviṣameṣu sargasahasreṣu bhrāntyā jāyamāneṣu vartamāneṣu naśyatsu ca 
paramārthato na kiṃcitkenacijjivakaṇena dhāvatāpi prāptaṃ kenacidudāsīnenāpi 
sthitaṃ na prāptam | avastunaḥ prāptyaprāptyubhayāyogyatvādityarthaḥ || 57 ||

na kiṃcitkenaciddhyāptaṃ [kenacidvyāptaṃ iti kvācitkaḥ pāṭhaḥ] na 
kiṃcitkenacitsthitam |
cidākāśamidaṃ śāntamataḥ sarvamabhittimat || 58 ||

ayamābhāsate svapno nirnidro dṛṣṭivarjitaḥ |
avaśyaṃbhāvibodhastu svanubhūto'pyasanmayaḥ || 59 ||

dṛṣṭivarjito vivekadṛṣṭiśūnyaḥ | avaśyaṃbhāvī bodhaḥ 
adhiṣṭhāntmasākṣātkāro yasya tathāvidhastu san 
prāganubhūto'pyasanmayo'līkasadṛśaḥ || 59 ||

patrapuṣpaphalāṃśātmā yathaikaḥ svāsthito drumaḥ |
anantasarvaśaktyātmā hyeka eva tathā vibhuḥ || 60 ||

śuddhadṛṣṭyā prapañcasyāpṛthaksattvamuktvā māyāśabaladṛśāpyāha 
- patreti || 60 ||

mātṛmeyapramāṇādimāyātmakamajaṃ padam |
buddhaṃ vismṛtimāyāti na kadācana kasyacit || 61 ||

jīvadṛśāpi ābodhaṃ bhinnarūpamapi bodhe 
punarvismṛtihetvajñānābhāvādekamevāvatiṣṭhata ityāha - mātriti || 61 ||

śūnyodayāstamayavastu tamaḥprakāśaṃ 
dikkālarūpyapi sadaikamanādiśuddham |
ādyantamadhyarahitaṃ sthitamacchamambu
saumyatvavīcivalanāḍhyamivaikameva || 62 ||

māyāvabhāsakatvaprayukte nānātve'pi śuddhasya na vāstavaikarūpyasthitivirodha 
ityāśayenopasaṃharati - śūnyeti | tamaḥ prakāśayati sākṣibhāveneti tamaḥ 
prakāśaṃ tathāvidhaṃ sat | dikkālarūpyapi paramārthataḥ sadā śuddham | 
śūnyau sarvavikārodayāstamayau yatra tathāvidhamātmavastu 
ādyantamadhyarahitaṃ sadekameva sthitam | yathā acchaṃ nirmalamambu 
saumyatvāḍhyaṃ vīcivalanāḍhyaṃ vā ambusvarūpaikarūpyādekameva 
tadvadityarthaḥ || 62 ||

p. 281) 173

ahaṃtvamityādijagatsvarūpā
viśuddhabodhaikavibhā vibhāti
ākāśakośe nijaśūnyateva
dvaitaikyasaṃkalpavikalpanācca || 63 ||

viśuddhabodhaikarūpasya brahmaṇaḥ svarūpabhūtā vibhā prakāśa eva 
dvaitaikyagocarasaṃkalpavikalpanarūpānmanaso 
nimittāccakārāttanmūlabhūtāvidyākāmakarmavāsanādivaśāccāhaṃmametyādy
adhyastajagatsvarūpā vibhāti | yathā ākāśalakṣaṇe kośe nijā śūnyataiva 
talamālinyamauktikakeśoṇḍrakakaṭāhādyākāratayā bhāti tadvadityarthaḥ || 63 ||

ityārṣe śrīvāsis.ṭhamahārāmāyaṇe vālmīkīye mokṣopāyeṣūtpattiprakaraṇe 
līlo0 prayojanavarṇanaṃ nāma ṣaṣṭhitamaḥ sargaḥ || 60 ||

iti śrīvāsiṣṭhamahārāmāyaṇatātparyaprakāśe utpatīprakaraṇe 
prayojanavarṇanaṃ nāma ṣaṣṭitamaḥ sargaḥ || 60 ||


ekaṣaṣṭitamaḥ sargaḥ 61 

śrīrāma uvāca |

ahaṃ jagaditi bhrāntiḥ parasmātkāraṇaṃ vinā |
yathodeti tathā brahmanbhūyaḥ kathaya sādhu me || 1 ||

prayojanaprasiddhyarthaṃ vairāgyārthaṃ ca saṃsṛteḥ |
asāratvamasattvaṃ ca yuktibhedena varṇyate || 1 ||

anahaṃbhūtadehādau ahaṃbhāvakāraṇaṃ vināpyahamiti bhrāntiḥ 
paramāṇukṣaṇodare vaipulyacirabhāvalakṣaṇajagatsaṃniveśakāraṇaṃ vināpi 
jagaditi bhrāntiryathā yādṛśakalpanākrameṇa yādṛśopapattyā codeti tathā 
kathayetyarthaḥ | nanu mahākalpāntasargādau citsvabhāvamidaṃ vapuḥ ityādinā 
prākkathitamevedaṃ kathaṃ punaḥ pṛcchyate tatrāha - bhūya iti | sādhu 
yābhirupapattibhiranubhavamārohati tādṛśopapattipariṣkṛtaṃ yathā syāttathā 
kathayetyarthaḥ || 1 ||

śrīvasiṣṭha uvāca |

samastāḥ samataivāntāḥ saṃvido budhyate yataḥ |
sarvathā sarvadā sarvaṃ sarvātmakamajastataḥ || 2 ||

tatra sarvabhrāntīnāṃ saṃvidantaḥprathamānatvameva mukhyopapatīriti prathamaṃ 
śrīvasiṣṭha uvāca - samastā iti | yataḥ asau boddhā sarvathā sarvaprakārāḥ 
samastāḥ bhrāntīḥ saṃvidaḥ svarūpacaitanyasyaiva āntā antarniviṣṭāḥ sarvadā 
budhyate na kadācidapi kāścidapi tadbahirbhūtāḥ tataḥ sarvaṃ sarvātmakaṃ sā ca 
samataiva | na hi sarvasya sarvātmakatve vaiṣamyaṃ pariśiṣyate | na hi tadabhāve 
janmādivikriyā upapadyanta ityajaḥ paramātmaiva vastuto'stīti jagadbhrāntiḥ 
kāraṇaṃ vinaiveti yaduktaṃ tadupapannamityarthaḥ || 2 ||

sarvā hi śabdārthadṛśo brahmaivaitāḥ pṛthaṅga tat |
sarvārthaśabdārthakalārūpamāsāṃ na vidyate || 3 ||

nanu caitanyāntarbudhyamānatvamātreṇa kathaṃ sarvasya sarvātmatāsiddhiḥ | 
ekacittādātmyasphuraṇāditi cenna | vibhinnaviṣayatādātmyādghaṭajñānaṃ 
paṭajñānamiti cito'pi bhedānubhavena bhinnatvādityāśaṅkyāha - sarvā hīti | 
na cito bhedo yataḥ sarvāḥ śabdānāmarthānāṃ ca dṛśo bodhā brahmaiva | nahi 
brahmātiriktaciddhāturasti | viṣayabhedoparāgāddhi citi bhedo vibhāvyate 
viṣayaniṣkarṣe tu taccidrūpānna pṛthak | na bhidyata ityarthaḥ | nanu 
viṣayākāratānubhavādviṣayavadbhedaḥ kiṃ syāttatrāha - sarvārtheti | sarve ye 
arthyanta ityarthā viṣayabhūtāḥ śabdārthāstatkalāstadaṃśabhūtaṃ 
yatpṛthubudhnodarākārarūpaṃ tadāsāṃ dṛśāṃ na vidyate | citi 
jaḍākārasattve upapattyabhāvāt | yastvanubhūyate ākāraḥ sa vṛttereveti bhāvaḥ 
|| 3 ||

kaṭakatvaṃ pṛthagghemnastaraṅgatvaṃ pṛthagjalāt |
yathā na saṃbhavatyevaṃ na jagatpṛthagīśvarāt || 4 ||

evaṃ cidbhede niraste jaḍabhedo'pi tadapṛthaksattasphūrtikatvānnirasituṃ śakya iti 
sadṛṣṭāntamāha - kaṭakatvamiti || 4 ||

eṣa eva jagadrūpaṃ jagadrūpaṃ tu neśvare |
hemaiva kaṭakāditvaṃ kaṭakatvaṃ na hemani || 5 ||

tathāpi kathaṃ kāraṇaṃ vinotpannamityukterupapattiścita eva 
kanakavatkāraṇatvāttatrāha - eṣa eveti | sati hi jagatastasmādbhede tatprati 
kāraṇatā syādatyantābhede tu cito na kāraṇatvamityarthaḥ | tarhi kiṃ 
jagadrūpameva brahma netyāha - jagadrūpaṃ tviti | nahi vivartaḥ pṛthak 
sannityāśayaḥ | evaṃ ca kaṭakakuṇḍalādayo'pi hemātmakabrahmavivartā 
evetyāśayenāha - hemaiveti || 5 ||

yathāvayavino rūpamanekāvayavātmakam |
tathā'navayavāyāstu citaḥ sarvātmakaṃ ca yat | 6 ||

nanvekasyānekātmatāvirodha ityāśaṅkya yatra 
samasattākairapyanekairavayavairekasyāvayavinaḥ samasattākaṃ tādātmyaṃ loke 
na viruddhaṃ tatra kiṃ vācyaṃ kalpitairanekairvāstavaṃ 
brahmaikyamaviruddhamitītyāśayenāha - yatheti | kiṃcaikātmye sarvasya 
sarvātmatālābhādanekatvāpagamādapyavirodha ityāśayenāha - sarvātmakaṃ 
ceti || 6 ||

yattulyakālamakhilaṃ tanmātrāvedanaṃ pare |
antasthaṃ tadidaṃ bhāti jagadityahamityapi || 7 ||

kiṃ tarhi sarvānubhavasiddhaṃ jagadityahamiti ca nānātvaṃ tatrāha - yaditi | 
pare brahmaṇi sarvaprāṇināmantasthaṃ tulyakālaṃ 
yadbrahmamātrasvarūpasyāvedanamajñānaṃ tadeva jagadityahamiti nānātvena 
bhātītyarthaḥ || 7 ||

p. 282) 174

lekhaughānāṃ yathā bhedasaṃniveśaḥ śilodare |
tathānanyajjagadahaṃ cetyantaścidghane ghanam || 8 ||

lekhā rājayaḥ yathā sphaṭikaśilodare abhede'pi vanalekhaughānāṃ 
pratibimbānāṃ saṃniveśo'viruddhastadvadatrāpītyāha - lekhaughānāmiti || 8 ||

sthitāstaraṅgāḥ salile yathāntarataraṅgite |
sṛṣṭiśabdārtharahitāstathāntaḥ sṛṣṭayaḥ pare || 9 ||

na sarge tiṣṭhati paraṃ sargastiṣṭhati no pare |
avayavāvayavivatsattānavayavaistayoḥ || 10 ||

nanu līnāstaraṅgā yathā mahājale avayavabhāvena tiṣṭhanti avayavī vā 
samavāyenāvayaveṣu tiṣṭhati kiṃ tadvadbrahmaṇi jagatsthitirnetyāha - neti | 
vastutastu avayavāvayavinorapyanyonyādhāratā nopapattimatītyāha - satteti | 
tathāhi | avayaveṣu tiṣṭhannavayavī kiṃ pratyavayavaṃ kārtsnyena 
tiṣṭhatyutāvayavaiḥ | ādye pratyavayavamavayavinānātvāpattiḥ | goḥ 
karṇādipradeśe'pi kṛtsnā gaurastīti dohanādikāryāpattiḥ | 
avayavaviśleṣe'pyavayavino jātivannāśānāpattiśca | dvitīye tu anavasthayā 
anantāvayavatve merusarṣapayostulyaparimāṇāpattiḥ | evamavayavā apyavayavini 
kimekadeśe tiṣṭheyuruta kṛtsne | ādye'navasthā | dvitīye 
avayavāntarasyāsamāveśādadvayasyāvayavatvāyogātsarvadravyāṇāṃ 
niravayavatvāpattiriti tayoravayavāvayavinoranavayavaireva sattā 
paryavasyatītyarthaḥ || 10 ||

cidrūpeṇa svasaṃvittyā svacinmātraṃ vibhāvyate |
svameva rūpahṛdayaṃ vātena spandanaṃ yathā || 11 ||

dṛṣṭasṛṣṭyupapādanakrameṇāpi jagataścidananyatvamanubhāvayiṣyan 
niṣkriyasyāpi caitanyasyāvidyāntaḥpratiphalanenānyathā svavibhāvanaṃ 
prathamamāha - cidrūpeṇeti | paramārthacidrūpeṇa brahmaṇā 
prathamamavidyāpratiphalitayā darpaṇapratihatanayanena mukhamiva svasaṃvittyā 
svacinmātrarūpātmakaprapañcasya hṛdayaṃ rahasyabhūtamajñānāvṛtaṃ 
svameva vibhāvyate kalpyate | evakāraḥ 
prāktanapāramārthikasvarūpavismaraṇadyotanārthaḥ || 11 ||

tatkālameṣa śabdāṇuściccamatkārarūpadhṛk |
cetate svamivaivāntaḥ saṃkalpa iva cetasā || 12 ||

tadānīmeva kāraṇe līnasya śabdatanmātrasyākāśātmanā āvirbhāva ityāha - 
tatkālamiti | śabdāṇuḥ śabdatanmātram | ciccamatkāraḥ 
sarvaśaktimanmāyāsaṃvalanaṃ tadrūpadhṛk brahma khaṃ cidrūpamiva cetyate 
saivākāśotpattiriti bhāvaḥ || 12 ||

tadevānilatāṃ vetti nijasattātmikāṃ svayam |
antargatasparśarasāṃ pavanaspandatāmiva || 13 ||

tadevākāśabhūtaṃ brahma antargatasparśarasāṃ 
svāntarunmiṣitasparśatanmātrasaṃskārāṃ svayaṃ svātmanyanilatāṃ vetti 
anubhavati | yathā sthirapavanaḥ kāle spandatāmanubhavati tadvat || 13 ||

tadevābhāsatāmeti nijasattātmikāṃ svayam |
kośasthitālokalavāṃ tejaḥ pragaṭatāmiva || 14 ||

tadvāyvātmatāpannaṃ brahmaiva | ābhāsatāṃ tejastām | kośe garbhe sthita 
ālokalavo rūpatanmātraṃ yasyāstathāvidhām || 14 ||

tadevaṃ jalatāṃ yāti nijasattātmikāṃ svayam |
antaḥsthitāsvādalavāṃ salilaṃ dravatāmiva || 15 ||

tattejobhūtaṃ brahmaiva | āsvādalavo rasatanmātram || 15 ||

tadedāvanitāṃ vetti svacittaikātmatāmayīm |
antaḥsthagandhatanmātrāmurvī sthairyakalāmiva || 16 ||

tulyakālanimeṣāṃśalakṣabhāgapratīti yat |
nijaṃ vidaḥ prakacanaṃ tatsargaughaparamparā || 17 ||

nanu cakṣurunmeṣakṣaṇe jhaṭityeva jagadbhānānnātrāyamāropakramo vibhāvyata 
iti kathaṃ dṛṣṭasṛṣṭyupapattistatrāha - tulyakāleti | īdṛśo'yaṃ 
citaścamatkāro yattulye tulayā saṃmite iva durlakṣye iti yāvat | nimeṣāṃśasya 
lakṣatamabhāge pratītiryasya tādṛśamapi vido jagadākāraprakacanaṃ 
tatkalpakoṭivistṛtakālānāṃ sargaughānāṃ paraṃparā bhavati | tathāca citkacane 
kālāparicchedyatattannimeṣāṃśalakṣatamabhāgāropaḥ kalpakoṭyāropo vā 
māyiko na vastuto virudhyata iti kramakalpanopapattirityarthaḥ || 17 ||

śuddhaṃ sakṛtprabhātāntardṛśyamadhyamanāmayam |
udayāstamayonmuktaṃ brahma tiṣṭhatyaniṣṭhitam || 18 ||

yaddhi aśuddhaṃ jaḍaṃ deśakālataḥ paricchinnaṃ sadoṣamādyantavat kāle 
niṣṭhitaṃ tatkālena paricchidyate brahma tu na tathetyāha - śuddhamiti | 
sakṛtprabhātaṃ na punaḥpunarvicchidya prabhātaṃ nityasvaprakāśamiti yāvat | 
antargatā dṛśyāḥ sargā madhyāḥ pralayāśca yasya tat | aniṣṭhitaṃ anādhāram 
|| 18 ||

buddhaṃ sadapavargaṃ tatsasargamapi satsamam |
abuddhaṃ sargarūpātma visargamapi tatsadā || 19 ||

nanu yadyantardṛśyamadhyaṃ tat tarhi sasarga sapralayaṃ vā naikarūpāpavargo 
bhavitumarhati tatrāha - buddhaṃ saditi | sat paramārthasatyam | samaṃ 
vaiṣamyarahitam | visarga paramārthataḥ sargaśūnyamapi || 19 ||

cidbrahma yadyathā yena budhyate svātmanātmani |
tattattathā nu bhavati sarvaṃ sarvāṅgaśaktimat || 20 ||

yathā yathā boddhṛbhirbudhyate tathā tathā tattatprakāraviśiṣṭaṃ tattadbrahma 
ātmani bhavati tattadākāraṃ māyayā dhatta ityarthaḥ | nu iti khalvarthe | yataḥ 
sarvāṅgaśaktimat sarvānuguṇamāyāśaktimadityarthaḥ || 20 ||

tatsatyaṃ cidvilāsatvānnityānubhavarūpataḥ |
tadasatyaṃ manaḥ ṣaṣṭhātsarvākhyā nigataṃ yataḥ || 21 ||

jagadapi śāstrīyacidvilāsadṛṣṭyā dṛṣṭaṃ paramārthasatyaṃ brahmaiva | 
brahmāpi bahirmukhacakṣurādimanaḥṣaṣṭhajanyadṛṣṭyā dṛṣṭamanṛtaṃ 
jagadevetyāha - tatsatyamiti | satyasya kuto'satyatā tatrāha - sarvākhyā iti | 
yataḥ sarvākhyāḥ sarvāṇi nāmāni nitarāṃ gataṃ prāpatam | nahi vāgagocarasya 
tadgocaraṃ rūpaṃ satyaṃ bhavitumarhatītyarthaḥ | sarvārthātigatam iti pāṭhe 
sarvān arthān atitarāṃ gataṃ vyāptaṃ tadrūpāpannaṃ yata ityarthaḥ || 21 ||

yathaitatsaraṇaṃ vāyau tathā sargaḥ sthitaḥ pare |
asatkalpe'pi saṃkalpaḥ satye'satya ivāpi ca || 22 ||

yathā vāyau saraṇaṃ prāksaraṇādasatkalpe'pi āvirbhāvātsatkalpam | saraṇakāle 
vāyoḥ sattvāvagamātsatye sthairyamātrādasatyamiva | tathā sargo'pi asatkalpe'pi 
mūlājñāne adhiṣṭhānasattayā satkalpaḥ | satye'pyadhiṣṭhāne 
asatyamāyātmakatvādasatya ivetyarthaḥ || 22 ||

p. 283) 174

anyarūpā yathānanyā tejasyālokatodare |
tathā brahmaṇi viśvaśrīḥ satyāsatyātmikā citi || 23 ||

tathāca dṛṣṭibhedena satyāsatyātmatvaṃ viśvasyetyāha - anyarūpeti | 
ālokatā bhāsvaratā | anyarūpeṇa dṛṣṭā asatyā ananyarūpeṇa dṛṣṭā satyā 
sthitetyarthaḥ || 23 ||

anutkīrṇā yathā paṅke putrikā cātha dāruṇi |
yathā varṇā maṣīkalke tathā sargāḥ sthitāḥ pare || 24 ||

svapnajāgradupādānasauṣuptātmadṛṣṭāntāvādyau 
viśvasargopādānabrahmadṛṣṭāntastṛtīyaḥ || 24 ||

ananyānyeva kacati brahmatattvamarusthale |
asatyātmani satyeva trijaganmṛgatṛṣṇikā || 25 ||

brahmaṇā cinmayenātmā sargātmaiva vibhāvyate |
na bhāvyate cānanyatvādbījenāntariva drumaḥ || 26 ||

cinmayena bhrāntyā cidābhāsalakṣaṇajīvabhūtena | tattvadṛśā tu 
parabrahmānanyatvānna bhāvyate || 26 ||

yathā kṣīrasya mādhuryaṃ tīkṣṇatvaṃ maricasya ca |
dravatvaṃ payasaścaiva spandanaṃ pavanasya ca || 27 ||

sthito'nanyo yathānyaḥ sannāsti tatra tathātmani |
sargo nirgalacidrūpaḥ paramātmātmarūpabhṛt || 28 ||

ananyaḥ san sthitaḥ | anyaḥ sannāsti asannityarthaḥ | nirgalīti nirgalaḥ 
pravilīnamātraścidrūpaḥ san paramātmamātrapariśiṣṭasvarūpabhṛdityarthaḥ || 
28 ||

kacanaṃ brahmaratnasya jagadityeva yatsthitam |
tadakāraṇakaṃ yasmāttena na vyatiricyate || 29 ||

akāraṇotpannatvamupapāditamupasaṃharati - kacanamiti | yasmāttena 
brahmaṇā na vyatiricyate tattasmādakāraṇakamityarthaḥ || 29 ||

vāsanā cittajīvādivedanaṃ vedanoditam |
nodetyavedanādeva yatanādeva pauruṣāt || 30 ||

yadyakāraṇakaṃ tarhyajātameveti kathaṃ tadvedanānubhavastatrāha - vāsaneti 
| vāsanā cittajīvāderyadvedanamanubhavastadvedyate'neneti vedanaṃ 
manastasmāduditam | kastarhi tadanudaye upāyastamāha - nodetīti | 
avedanānmanonāśāt | tacca kasmāttatrāha - yatanādeveti | 
jñānayogadṛḍhābhyāsalakṣaṇātpuruṣayatnādityarthaḥ || 30 ||

nāstameti na codeti kvacitkiṃcitkadācana |
sarvaṃ śāntamajaṃ brahma ciddhanaṃ suśilāghanam || 31 ||

kīdṛśaḥ sa jñānayogastamabhinīyamāha - nāstametīti || 31 ||

parāṇuṃ prati sargaughāścitādbhrāntisahasraśaḥ |
teṣvapyaṇāvaṇāvantaḥ kaivātrāvāsanā katham || 32 ||

sati citte paramāṇūdare'pi sargaparamparā durvāretyāha - parāṇuṃ pratīti | atra 
aṇvantaḥ sargaughasya āvasatirāvāsanā | ṇyantādbhāve yuc | samāveśena sthitiḥ 
kaiva kathaṃ vā | na kāpi na kathaṃcidapi yukteti mithyaivetyarthaḥ || 32 ||

yathā jalānta ūrmyādyā guptāguptāśca śaktayaḥ |
jāgratsvapnasuṣuptādyāstathā jīve'ntarāsthitāḥ || 33 ||

anirvacanīyamāyāśaktirūpeṇāvasthānaṃ tu ūrmyādidṛṣṭānte'pi samamityāha 
- yatheti || 33 ||

jātā cedaratirjantorbhogānprati manāgapi |
tadasau tāvataivoccaiḥ padaṃ prāpta iti śrutiḥ || 34 ||

tādṛśapuruṣayatne cda vairāgyaṃ heturityāśayena śrutimudāharati - jātā 
cediti | tathā anyāpi | kāmānyaḥ kāmayate manyamānaḥ sa kāmabhirjāyate tatra 
tatra | paryāptakāmasya kṛtātmanaśca ihaiva sarve pravilīyanti kāmāḥ iti || 34 ||

yato yato virajyate tatastato vimucyate |
ato'hamityasaṃvidanka eti janmasaṃvidam || 35 ||

smṛtimapyudāharati - yata iti | nivartanāddhi sarvato na vetti duḥkhamaṇvapi iti 
smṛtiśeṣo bodhyaḥ | ato jñānavairāgyadārḍhyādahamiti 
dehādikamasaṃvidanna paśyan ko janmasaṃvidaṃ jananamaraṇabhrāntimeti 
prāpnoti | na kaścidityarthaḥ || 35 ||

citiṃ parāparāmajāmarūpikāmanāmikām |
carācarā'dharāmayīṃ vidanti ye jayanti te || 36 ||

tadeva jñānaṃ tattvaṃpadārthākhaṇḍaikyagocaraṃ darśayati -citimiti | 
parāmīśvaracaitanyātmikāmaparāṃ jīvacaitanyātmikāṃ ca citiṃ 
krāmtparāmanāmikāmarūpikāṃ 
nāmarūpātmakajagatkalpanopādhiśūnyāmaparāṃ tu carācaradehādilakṣaṇāṃ ye 
adharā nikṛṣṭopādhayastanmayatāśūnyām | mayaḍaṃtena nañsamāse 
acarācarādharamayīmiti vaktavye naño mayaṭaḥ prāṅniveśaśchāndasaḥ | 
tathāca śodhitatvaṃpadalakṣyārthabhūtāmajāṃ janmādivikāraśūnyāṃ 
citimakhaṇḍāṃ ye guruśāstrasvānubhavairvidanti te jayanti saṃsāramityarthaḥ | 
carācarātmikā adharā yāstanavastanmayīṃ tatprāyāṃ 
jīvabhūtāmanāmikāmarūpikāṃ ca ye viduriti vā || 36 ||

pare citiḥ svaprakaṭādvitīyā-
svāvartalekheva jale dravāntaḥ |
sāhaṃ tayemāni jaganti dhatte 
na santi nāsanti parātmakāni || 37 ||

ahaṃmayī padmajabhāvanā cit 
saṃkalpabhedādvitanoti viśvam |
antarmukhaivānubhavatyananta-
nimeṣakoṭyaṃśavidhau yugāntam || 38 ||

vyaṣṭāviva samaṣṭāvapyahaṃkārasaṃkalpobhayavaśādeva 
svāntaḥsaṃsārakalpaneti darśayannupasaṃharati - ahaṃmayīti | samaṣṭau 
vyaṣṭyapekṣayā yo viśeṣastamāha - antarmukhaiveti | 
nāsmadādivadbahirmukhetyarthaḥ | anantasya viṣṇornimeṣasya yaḥ 
koṭyaṃśabhūto vidadhātīti vidhiḥ kālastasmin yugāntaṃ 
dvisaptatisahasrasahasrasaṃkhyākadivyayugāntaṃ svāyuranubhavati | aho māyeti 
bhāvaḥ || 38 ||

ityārṣe śrīvāsiṣṭhamahārāmāyaṇe utpattiprakaraṇe līlo0 
jagatsvarūpavarṇanaṃ nāmaikaṣaṣṭitamaḥ sargaḥ || 61 ||

iti śrīvāsiṣṭhamahārāmāyaṇatātparyaprakāśe utpattiprakaraṇe 
jagatsvarūpavarṇanaṃ nāmaikaṣaṣṭitamaḥ sargaḥ || 61 ||


p. 284) 175

dviṣaṣṭitamaḥ sargaḥ 62 

śrīvasiṣṭha uvāca |

paramāṇunimeṣāṇāṃ lakṣāṃśakalanāsvapi |
jagatkalpasahasrāṇi satyānīva vibhāntyalam || 1 ||

bhrāntimātratvamuditaṃ viśvasyādau prapañcayate |
mahāniyatiśaktiśca jīvanmuktyādisiddhaye || 1 ||

paramāṇorlakṣatamāṃśasya kalpanāyāṃ tatra jagacchabditabrahmāṇḍasahasrāṇi 
nimeṣasya lakṣāṃśakalpanāyāṃ tatra kalpasahasrāṇi ca alamantyantaṃ 
dṛśyamānabrahmāṇḍavadeva satyānīva bhāntīti krameṇa saṃbandhaḥ || 1 ||

teṣvapyantastathaivāntaḥ paramāṇukaṇaṃ prati |
bhrāntirevamanantāho iyamityavabhāsate || 2 ||

teṣvapi pratyekamevaṃvidhā kalpanā 
saṃbhavatītyanavasthitasvabhāvatvādbhrāntireveyamityāha - teṣvapīti || 2 ||

vahantīmāḥ parāḥ sattaḥ śāntāḥ sargaparamaparāḥ |
saliladravatevāntaḥsphuṭāvartavivartikā || 3 ||

imā vartamānāḥ parā āgāminyaḥ śāntā atītāśca sargaparamparā antaḥsphuṭā 
āvartānāṃ vivartikāḥ parivṛttayo yasyāṃ tathāvidhā saliladravateva prātītikīḥ 
sattā vahanti dhārayanti pravahanti ca || 3 ||

mithyātmikaiva sargaśrīrbhavatīha mahāmarau |
tīradrumalatonmuktapuṣpālīva taraṅgiṇī || 4 ||

tīradrumairlatābhiśconmuktā abhivṛṣṭā puṣpāliryasyāṃ tathā kalpitā 
taraṅgiṇī mṛgatṛṣṇikā nadīva || 4 ||

svapnendrajālapuravatsaṃkathehāpurādrivat |
saṃkalpavadasatyaiva bhāti sargānubhūtibhūḥ || 5 ||

śrīrāma uvāca |

ekātmaikatayaivaṃ hi jāte samyagvicāraṇāt |
nirvikalpātmavijñāne pare jñānavatāṃ vara || 6 ||

tattvajñānodayena sarvabhrāntināśe viduṣāṃ dehasthityasaṃbhavaṃ rāmaḥ 
śaṅkate - ekātmeti | evamuktaprakārātsamyagvicāraṇāt | eko'dvitīya ātmā 
brahma tadekatayā tadabhedena pare utkṛṣṭe nirvikalpātmavijñāne jāte sati || 6 ||

kimarthamiha tiṣṭhanti dehāstattvavidāmapi |
daivenaiva samākrāntā daivamatra ca kiṃ bhavet || 7 ||

daivena samyagākrāntā baliprabhṛtaya iva | atra tattvajñaviṣaye daivaṃ kiṃ 
bhavet | tasya ha na devāśca nābhūtyā īśata ātmā hyeṣāṃ sa bhavati | iti śrutyā 
tattvavidi daivasyāsāmarthyokteḥ kiṃ tatprabalataraṃ saṃbhāvitamityarthaḥ || 7 ||

śrīvasiṣṭha uvāca |

astīha niyatirbrāhmī cicchaktiḥ spandarūpiṇī |
avaśyabhavitavyaikasattā sakalakalpagā || 8 ||

prāṇyadṛṣṭavastu śaktisahakṛteśvarasaṃkalpalakṣaṇamahāniyativaśādeva 
sarvavyavahāravyavasthāvadviduṣāṃ dehadhāraṇamapītyāśayena vasiṣṭha 
uttaramāha - astītyādinā | spandaḥ sarvajagadvyavasthitavyavahārastena 
rūpiṇīva sphuṭā || 8 ||

ādisarge hi niyatirbhāvavaicitryamakṣayam |
anenetthaṃ sadā bhāvyamiti saṃpadyate param || 9 ||

kadāprabhṛti sā kiṃrūpā vā tadāha - ādisarge iti | anena vahnyādinā 
itthamauṣṇyordhvajvalanādisvabhāvena sadā bhāvyamiti paraṃ brahma svayaṃ 
saṃkalpātmakavṛttirūpamakṣayamapratihataṃ saṃpadyate || 9 ||

mahāsatteti kathitā mahācitiriti smṛtā |
mahāśaktiriti khyātā mahādṛṣṭiriti sthitā || 10 ||

sarvajagatāṃ 
sthitiprathāsāmarthyavivekanirmāṇajanmārthakriyādihetutvātkrameṇa 
mahāsattetyādināmabhiḥ khyātā || 10 ||

mahākriyeti gaditā mahodbhava iti smṛtā |
mahāspanda iti prauḍhā mahātmaikatayoditā || 11 ||

tṛṇānīva jagantyevamiti daityāḥ surā iti |
iti nāgā iti nagā ityākalpaṃ kṛtāsthitiḥ || 12 ||

jaganti evaṃ dṛśyamānavidhayā tṛṇānīva parivartayantīti śeṣaḥ | daityā iti 
evaṃ krūrādiprakārāḥ surā devā iti saumyādiprakārā ityādirūpā ākalpaṃ 
kṛtā āsthitirvyavasthā yayā || 12 ||

kadācidbrahmasattāyā vyabhicāro'numīyate |
citramākāśakośe ca nānyathā niyateḥ sthitiḥ || 13 ||

paramārthadṛṣṭau brahmasatteva vyavahāre sāpyavyabhicaritetyāha - 
kadāciditi | brahmasattāyā vyabhicāra ākāśakośe citralekhanaṃ 
cātyantāsaṃbhāvitamapyanumīyate natu niyateḥ sthitiranyathā jātetyanumātuṃ 
śakyamityatiśayoktiḥ || 13 ||

viriñcayādyātmabhirbuddhairbodhāyāviditātmanām |
brahmātmaiva sā niyatiḥ sargo'yamiti kathyate || 14 ||

idaṃ ca vyāvahārikadṛśoktaṃ tattvajñadṛśā tu na 
brahmaniyatisargaśabdārthā bhidyanta ityāśayenāha - viriñcyādīti | 
buddhaistattvajñaiḥ || 14 ||

acalaṃ calavaddṛṣṭaṃ brahmāpūrya vyavasthitaḥ |
anādimadhyaparyantaṃ sargo vṛkṣa ivāmbare || 15 ||

nanvalaṃ brahma calaḥ sargaḥ kathamanayoraikyaṃ tatrāha - acalamiti | 
anādimadhyaparyantaṃ brahma āpūrya ajñadṛśā āpūryeva sargo vyavasthitaḥ || 
15 ||

pāṣāṇodaralekhaughanyāyenātmani tiṣṭhatā |
brahmaṇā niyatiḥ sargo buddho'bodhavateva kham || 16 ||

nanviyaṃ niyatirhiraṇyagarbheṇa kathaṃ buddhā yena tadanurūpameva sasarja 
tatrāha - pāṣāṇeti | 
sphaṭikapāṣāṇodarapratibimbitavanalekhaughanyāyenātmani māyāśabale 
brahmaṇi tiṣṭhatā brahmaṇā hiraṇyagarbheṇa abodhavatā prasuptapuruṣeṇa ātmani 
svāpnakalpanāśrayaṃ khamiva niyatireva bhāvisargo buddhaḥ || 16 ||

p. 285) 175

dehe yathāṅgino'ṅgādi dṛśyate citsvabhāvataḥ |
brahmaṇā padmajatvena niyatyādyaṅgakaṃ tathā || 17 ||

tathā niyatyādisargaṃjātamaṅgakaṃ svāvayavabhūtaṃ dṛṣṭamiti śeṣaḥ || 17 ||

eṣā daivamiti proktā sarvaṃ sakalakālagam |
padārthamalamākramya śuddhā ciditi saṃsthitā || 18 ||

śuddhā mohānāskanditā cit īśvarasaṃkalpacaitanyam | iti jagadvyavasthārūpeṇa || 
18 ||

spanditavyaṃ padārthena bhāvyaṃ vā bhokṛtāpadam |
anenetthamanenetthamavaśyamiti daivadhīḥ || 19 ||

eṣaiva puruṣaspandastṛṇagulmādi cākhilam |
eṣaiva sarvabhūtādi jagatkālakriyādi vā || 20 ||

anayā pauruṣī sattā sattāsyāḥ pauruṣeṇa ca |
lakṣyate bhuvanaṃ yāvaddve ekātmatayaiva hi || 21 ||

prāṇyadṛṣṭanityayoḥ parasparasahāyatāmāha - anayeti | pauruṣī 
puruṣādṛṣṭasaṃbandhinī sattā phalāvaśyaṃbhāvalakṣaṇā sthitirlakṣyate | sattā 
niyatisattā | kiyatkālamevaṃ vyavasthā tatrāha - bhuvanamiti | bhuvanaṃ 
tribhuvanaṃ yāvatkālamasti tāvadityarthaḥ | pralaye tarhi kathaṃ tatrāha - dve 
iti | dve ete satte ekātmatayaiva tadā āsāte ityarthaḥ || 21 ||

nareṇa pauruṣeṇaiva kārye sattātmake ubhe |
īdṛśyetena niyatirevaṃ niyatipauruṣe || 22 ||

dvayorapi puruṣayatnānusāritā tathaiva nityatisthiterityāha - nareṇeti | kārye 
nirvāhye niyatipauruṣe api evaṃ prāṇyadṛṣṭanirvāhye | etena krameṇa īdṛśī 
niyatiḥ sthiteti śeṣaḥ || 22 ||

praṣṭavyo'haṃ tvayā rāma daivapauruṣanirṇayaḥ |
maduktaṃ pauruṣaṃ pālyaṃ tvayeti niyatiḥ sthitā || 23 ||

kiṃ bahunā tava śiṣyabhāvena praṣṭṛtvaṃ madupadiṣṭārthānuṣṭhātṛtvaṃ ca 
niyatikṛtamevetyāha - praṣṭavya iti | nanu gauṇe karmaṇi duhyādeḥ pradhāne 
nīhṛkṛṣvahām iti kātyāyanavacanātpraccherakathite gauṇe karmaṇi 
tavyapratyayena mukhyasya karmaṇo'nabhihitatvāddaivapauruṣanirṇayamiti dvitīyayā 
bhāvyaṃ tatkathaṃ prathamāprayoga iti cet | satyam | tvayā ahaṃ praṣṭavyastatrāpi 
daivapauruṣanirṇaya eva praṣṭavya ityāvṛttyā niyatidvayabodhanāya tantreṇa 
karmadvayasyāpi tavyapratyayenābhidhānavivakṣopapatteriti || 23 ||

bhojayiṣyati māṃ daivamiti daivaparāyaṇaḥ |
yattiṣṭhatyakriyo maunaṃ niyatereṣa niścayaḥ || 24 ||

yadapi kaściddaivamevāvalambya pauruṣaprayatnamakurvannājagaraṃ 
vratamāsthāya tiṣṭhati tadapi 
tadanuguṇaprāktanakarmopdbodhitaniyatiniścayādevetyāha - bhojayiṣyatīti || 24 
||

na syādbuddhirna karmāṇi na vikārādi nākṛtiḥ |
kevalaṃ tvitthamākalpaṃ sthityā bhāvyamiti sthitāḥ || 25 ||

prāgapi puruṣo yadi kevalamakriya eva syāttarhi buddhistatprayuktakarma tatprayuktā 
bhūtabhautikavikārā vikṛtīnāṃ ca gavādisaṃsthānākṛtiścetyete na syuḥ | 
tathāca śrutiḥ - yarhyetanna kuryātkṣīyeta ha iti | itthaṃ 
puruṣakriyāmūlatayaiva tu ākalpavyavahārasthityā bhāvyamiti niyativaśādeva 
sarve bhāvāstathā sthitā ityarthaḥ || 25 ||

avaśyaṃbhavitavyaiṣā tvidamitthamiti sthitiḥ |
na śakyate laṅghayitumapi rudrādibuddhibhiḥ || 26 ||

iyaṃ ca niyatirīśvarairapi duratikrametyāha - avaśyamiti || 26 ||

pauruṣaṃ na parityājyametāmāśritya dhīmatā |
pauruṣeṇaiva rūpeṇa niyatirhi niyāmikā || 27 ||

etāṃ niścitimiti śeṣaḥ || 27 ||

apauruṣaṃ hi niyatiḥ pauruṣaṃ saiva sargagā |
niṣphalā'pauruṣākārā saphalā pauruṣātmikā || 28 ||

idānīṃ niyatipauruṣaśabdārthaikyameva upādhibhedādeva vyavahārabheda ityāha 
- apauruṣamiti | apauruṣaṃ puruṣaprayatnātmanā avivakṣitā 
īśvarasaṃkalpanāmātreṇa niyatirityucyate | saiva tadātmanā sargagā 
sṛṣṭiphalopahitā pauruṣamityucyate | yataḥ apauruṣā 
puruṣayatnākāreṇāpariṇatā niyatirniṣphalā | pauruṣātmikā saphaleti pauruṣādeva 
puruṣārthalābha ityarthaḥ || 28 ||

niyatyā mūkatāmetya niṣpauruṣatayā'kriyam |
yastiṣṭhati prāṇamarutspandastasya kva gacchati || 29 ||

nanu tarhi niṣpauruṣasyāpyajagaravṛttestṛptyādiphalalābho dṛṣṭastatrāha ##-
niyatyā tṛptiḥ setsyatīti mūkatāṃ vāgādikriyāprayatnaśūnyatāmetya 
niṣpauruṣatayā akriyaṃ grasanādikriyārahitaṃ yathā syāttathā tiṣṭhati na sa 
tṛpyati | yadapi sa kṣudhito'pi kaṃcitkālaṃ jīvati tadapi 
prāṇacalanānukūlapuruṣayatnādevetyāaha - prāṇeti || 29 ||

atha prāṇakriyārodhamapi kṛtvā virāmadam |
yadi tiṣṭhati tatsādhurmukta eva kimucyate || 30 ||

yadi virāmadaṃ nirvikalpasamādhau cittaviśrāntidaṃ prāṇanirodhamadhikṛtvā 
sa tiṣṭhati tattasmādyatnātsādhustattvaviccenmuktaḥ 
sarvapauruṣaphalāvasthālakṣaṇaṃ mokṣaṃ prāpto bhavati tadapi 
prāṇanirodhādipauruṣasyaiva phalamityapauruṣaṃ phalaṃ kimucyate na 
kiṃcidityarthaḥ || 30 ||

pauruṣaikātmatā śreyo mokṣo'tyantamakartṛtā |
ābhyāṃ tu sabalaḥ pakṣo nirduḥkhaiva mahātmanām || 31 ||

tasmātpauruṣaikātmatā śāstrīyapauruṣaikaparatā śreyohetutvātsādhanataḥ 
śreyaḥ | atyantakarmatālakṣaṇo mokṣastu phalataḥ śreyaḥ | ābhyāṃ 
sādhyasādhanaśreyobhyāṃ tu mahātmanāṃ jñānināṃ pakṣaḥ sabalaḥ 
sakāryāvidyopaghātasamartha iti nirduḥkhaiva teṣāṃ niyatirityarthaḥ || 31 ||

niyatirbrahmasattābhā tasyāṃ cetpariṇamyate |
nūnaṃ paramaśuddhākhyaṃ tatprāptaiva parāgatiḥ || 32 ||

yā ceyaṃ nirduḥkhā niyatiḥ saiva brahmasattāyā ābhā sphūrtistasyāṃ cedyatnena 
pariṇamyate sthirībhūyate tadeva paramaśuddhākhyaṃ padaṃ sā kāṣṭhā sā parā 
gatiḥ iti śrutiprasiddhā paramāgatirapi tattasmātprāptaivetyarthaḥ || 32 ||

p. 286) 176

etairniyatyādimahāvilāsai-
rbrahmaiva visphūrjati sarvagātmā |
tṛṇādivallītarugulmajālaiḥ
satteva toyasya dharāntarasthā || 33 ||

etairuktaprakārairmahadbhirapratihatairvilāsairbrahmaiva dharāntarasthā toyasya sattā 
dravatā tṛṇakuśakāśādibhedairvallītarugulmajālādibhāvaiśca yathā 
visphūrjati sphurati tathā visphūrjatītyarthaḥ || 33 ||

ityārṣe śrīvāsiṣṭhamahārāmāyaṇe vālmīkīye utpattiprakaraṇe līlo0 
daivaśabdārthanirūpaṇaṃ nāma dviṣaṣṭitamaḥ sargaḥ || 62 ||

iti śrīvāsiṣṭhamahārāmāyaṇatātparyaprakāśe utpattiprakaraṇe 
daivaśabdārthanirūpaṇaṃ nāma dviṣaṣṭitamaḥ sargaḥ || 62 ||


triṣaṣṭitamaḥ sargaḥ 63 

śrīvasiṣṭha uvāva |

yadetadbrahmatattvaṃ sarvathā sarvadaiva sarvata eva sarvaśakti sarvākāraṃ 
sarveśvaraṃ sarvagaṃ sarvameveti || 1 ||

visphūrjati yathā brahma sarvataḥ sarvarūpataḥ |
māyāśaktivilāsena tathātra pratipādyate || 1 ||

niyatyādivilāsairbrahmaiva visphūrjatītyuktaṃ tatkasya hetostatrāha - yadetaditi | 
yadyata etanmāyāśabalaṃ brahmatattvaṃ sarvathā sarvavastutaḥ sarvadaiva kālataḥ 
sarvata eva deśataśca sarvaśakti sarvabhāvasamarthamata eva sarvākāram 
sarvajñatayā sarvaniyantumīṣṭa iti sarveśvaram | viprakarṣatāṭasthyayorvāraṇāya 
sarvagaṃ sarvameveti viśeṣaṇe | iti ato hetorityarthaḥ || 1 ||

eṣa tvātmā sarvaśaktitvācca kvaciccicchaktiṃ prakaṭayati kvacicchāntiṃ 
kvacijjaḍaśaktiṃ kvacidullāsaṃ kvacitkiṃcinna kiṃcitprakaṭayati || 2 ||

kuto na viprakarṣatāṭasthye tatrāha - eṣa tvātmeti | sa tarhi sarvaṃ sarvatra 
prakaṭayennetyāha - kvaciditi | kvacidantaḥkaraṇopādhau jīvabhāvena 
praveśāccicchaktiṃ prakaṭayati sāttvikopādhau śāntim tāmasopādhau 
jaḍaśaktim rājasopādhau rāgalobhapravṛttyādyullāsam kiṃcinmiśritaṃ 
guṇakāryatvādviśeṣato durvacam suṣuptipralayayostu na kiṃcitprakaṭayati || 2 ||

yatra yadā yadevāsau yathā bhāvayati tatra tadā tadevāsau prapaśyati || 3 ||

tatra cāsya satyasaṃkalpataiva heturityāha - yatreti || 3 ||

sarvaśakterhi yā yaiva yathodeti tathaiva sā || 4 ||

śaktīnāmāvirbhāvānuguṇaiva sthitivaicitryaṃ cetyāha - sarvaśakteriti | yā 
yeti vīpsā || 4 ||

tadāsti śaktirnānārūpiṇī sā svabhāvata imāḥ śaktayo'yamātmeti || 5 ||

śaktiśaktimadbhedakalpaneyaṃ vyavahāradṛśaiva na paramārthata ityāha - 
imā iti || 5 ||

evaṃ vikalpajālaṃ vyavahārārthaṃ dhīmadbhiḥ parikalpitaṃ loke navātmani 
vidyate bhedaḥ || 6 ||

yathormitaraṅgapayasāṃ sāgare kaṭakāṅgadakayūrairvā hemnaḥ | 
avayavāvayavinoḥ saṃvitkālpanikī dvitā na vāstavī || 7 ||

natvātmani vidyate bheda ityatrārthe dṛṣṭāntatrayapradarśanaparo yathetyādirna 
vāstavītyanto granthaḥ | saṃvitkālpanikī vyutpādakabuddhiparikalpitā dvitā bhidā || 
7 ||

yathā yaccetyate hi tathaiva tanna bāhyato nāntarataścaitatsamudeti hi || 8 ||

hi yasmādyadyadrajjvādi yathā sarpādiprakāreṇa cetyate budhyate tattathaiva 
vivartato bhavati na paramārthataḥ | kutaḥ yata etatsarpādi rajjvāderna bāhyaṃ 
samudeti nāpyantarataḥ || 8 ||

sarvātmatvātsamābhāsaṃ kvacitkiṃcitprapaśyati || 9 ||

samābhāsaṃ sarvasādhāraṇaprathārūpaṃ sākṣicaitanyaṃ 
bhojakādṛṣṭodbuddhaṃ kvacitkiṃcideva bhrāntyā prapaśyati na sarvatra nāpi 
svarūpamityarthaḥ || 9 ||

sarvākāramayaṃ brahmaivedaṃ tataṃ mithyājñānavadbhiḥ 
śaktiśaktimattve avayavāvayavirūpe kalpite na pāramārthike || 10 ||

paramārthatastu tataṃ vistṛtamidaṃ sarvākāramayaṃ brahmaiva | tatkiṃ 
śaktiviśiṣṭaṃ jagadavayavakaṃ paramārthato brahma netyāha - 
mithyājñānavadbhiriti || 10 ||

sadvā bhavatvasadvā cidyatsaṃkalpayatyabhiniviśati tattatpaśyati sakalā 
tatsadbrahmaiva cidbhāti || 11 ||

evaṃca mithyājñānopahitā citsat śāstrānuguṇamasat śāstrapratikūlaṃ vā 
yadeva kartavyatayā saṃkalpayati tadabhiniviśati tadviṣaye udyuktaṃ ca 
bhavatītyarthaḥ | abhiniveśena ca tattadanurūpaṃ vihitaṃ niṣiddhaṃ vā kṛtvā 
phalabhogakāle'pi tattatpaśyatīti ādyasargasaṃkalpamārabhya 
bhūtabhautikadehabhogyādisargeṇa puruṣabhogāntasakalaprapañcarūpā 
brahmacideva bhāti visphūrjati nānyaditi || 11 ||

ityārṣe śrīvāsiṣṭhamahārāmāyaṇe vālmīkīye utpattiprakaraṇe līlo0 
cittavikāro nāma triṣaṣṭitamaḥ sargaḥ || 63 ||

cidbhāvaścittā tasyā avikāraḥ sargārthaḥ | iti 
śrīvāsiṣṭhamahārāmāyaṇatātparyaprakāśe utpattiprakaraṇe cittavikāro nāma 
triṣaṣṭitamaḥ sargaḥ || 63 ||


p. 287) 176

catuḥṣaṣṭitamaḥ sargaḥ 64

śrīvasiṣṭha uvāca |

yo'yaṃ sarvagato devaḥ paramātmā maheśvaraḥ |
svacchaḥ svānubhavānandasvarūpo'ntādivarjitaḥ || 1 ||

bhogyasya śaktivaicitryādyāvirbhāvo nirūpitaḥ |
bhokturjīvatvasaṃpattikramo'tra pratipādyate || 1 || 

etasmātparamānandācchuddhacinmātrarūpiṇaḥ |
jīvaḥ saṃjāyate pūrvaṃ sa cittaṃ cittato jagat || 2 ||

anena jīvenātmanānupraviśya nāmarūpe vyākaravāṇi iti 
śruternāmarūpavyākaraṇalakṣaṇajagatsargātpūrvaṃ 
jīvopādhiliṅgasamaṣṭyutpattyā jīvaḥ saṃjāyate sa evopādhiprādhānyena 
cittamityucyate || 2 ||

śrīrāma uvāca |

svānubhūtipramāṇe'sminbrahmaṇi brahmabṛṃhite |
kathaṃ sattāmavāpnoti jīvako dvaitavarjite || 3 ||

akhaṇḍādvitīyasvaprakāśe brahmaṇi sakhaṇḍasadvitīyajīvasattānupapattiṃ rāmaḥ 
śaṅkate - svānubhūtīti | brahmaṇi brahmatvādeva bṛṃhite 
niratiśayāparicchedalakṣaṇāṃ vṛddhiṃ prāpte | alpo jīvo jīvakaḥ sattaṃ 
pūrvasiddhabrahmatāvirodhinīṃ pṛthaksattāṃ kathamavāpnotītyarthaḥ || 3 ||

śrīvasiṣṭha uvāca |

asadābhāsamacchātma brahmāstīha prabṛṃhitam |
bṛhaccidbhairavavapurānandābhidhamavyayam || 4 ||

satye niravidye brahmaṇi paramārthadṛśā na jīvasattāsaṃbhavaḥ sāvidye tu 
tatsaṃbhavo na virudhyata iti vibhajya vivakṣuḥ prathamaṃ sādhāraṇaṃ 
tatsvarūpamāha - asaditi | asanta ābhāsā dvaitapratyayā yatra | 
prabṛṃhitamityasyaiva vivaraṇaṃ bṛhaccidbhairavavapuriti | anātmayogināṃ 
bhīṣaṇatvādbhairavaṃ vapuḥ svarūpaṃ yasya | yathāhurvṛddhāḥ - 
asparśayogo nāmaiṣa durdarśaḥ sarvayoginām | yogino bibhyati hyasmādabhaye 
bhayadarśinaḥ || iti || 4 ||

tasya yatsamamāpūrṇaṃ śuddhaṃ satvamacihnitam |
tadvidāmapyanirdeśyaṃ tacchantaṃ paramaṃ padam || 5 ||

ādyaṃ darśayati - tasyeti || 5 ||

tasyaivodyadivāśānti yatsattvaṃ saṃvidātmakam |
svabhāvātspandanaṃ tattu jīvaśabdena kathyate || 6 ||

dvitīyaṃ darśayati - tasyaiveti || āśānti āmokṣaṃ udbhavabījasattvādudyadiva 
yadrūpaṃ tasyopādhisvabhāvādyatspandanaṃ calanaśaktyātmakaprāṇadhāraṇam 
|| 6 ||

tatremāḥ paramādarśe cidvyomnyanubhavātmikāḥ |
asaṃkhyāḥ pratibimbanti jagajjālaparamparāḥ || 7 ||

tatraiva sarvanāmarūpavyākaraṇamityāha - tatreti || 7 ||

brahmaṇaḥ sphuraṇaṃ kiṃcidyadavātāmbudheriva |
dīpasyevāpyavātasya taṃ jīvaṃ viddhi rāghava || 8 ||

jagadvaicitryakalpanānukūlakriyāśaktipradhānaprāṇabhāva eva jīvabhāvaścita 
ityatra dṛṣṭāntamāha - brahmaṇa iti || 8 ||

śāntatvāpagame'cchasya manāksaṃvedanātmakam |
svābhāvikaṃ yatsphuraṇaṃ cidvyomnaḥ so'ṅga jīvakaḥ || 9 ||

acchasya brahmaṇaḥ prāṇādhīnacalanādhyāse śāntatvasya niṣkriyatvasyāpagame 
tirodhāne sati manāgalpaṃ yatsaṃvedanaṃ tadātmakam || 9 ||

yathā vātasya calanaṃ kṛśānoruṣṇatā yathā |
śītatā vā tuṣārasya tathā jīvatvamātmanaḥ || 10 ||

tacca jīvatvamāmokṣaṃ jīvasya svābhāvikamivetyāha - yatheti || 10 ||

cidrūpasyātmatattvasya svabhāvavaśataḥ svayam |
manāksaṃvedanamiva yattajjīva iti smṛtam || 11 ||

svasya abhāvanamabhāvo'jñānaṃ tadvaśato manāksaṃvedanaṃ 
jñānasvarūpasya pariccheda iva yattat || 11 ||

tadeva ghanasaṃvittyā yātyahaṃtāmanukramāt |
vahnyaṇuḥ svendhanādhikyātsvāṃ prakāśakatāmiva || 12 ||

tasyāhaṃkārātmakarudrabhāvamāha - tadeveti | ghanasaṃvittyā 
vāsanādārḍhyena | ahaṃtāṃ ahaṃkāratām | vahnyaṇuragnikaṇaḥ svasya 
indhanaṃ dīpanaṃ yaddhṛtatailādi tadādhikyāt || 12 ||

yathā svatārakāmārge vyomnaḥ sphurati nīlimā |
śūnyasyāpyasya jīvasya tathāhaṃbhāvabhāvanā || 13 ||

svasya draṣṭustārakā kanīnikopalakṣitaṃ cakṣustasyā mārge aviṣaye bhāge vyomni 
prasṛtaṃ hi cakṣuryāvaddūraṃ gantuṃ śaknoti tāvannīlimānaṃ na paśyati | 
yatra tu gatvāgre kuṇṭhībhavati tataḥ prabhṛti tasyā mārgastatra nailyaśūnye'pi 
nīlimā sphurati tathā ahaṃtāśūnyasyāpyasya jīvasya svāviṣaye 
svātmanyahaṃbhāvabhāvanetyarthaḥ || 13 ||

jīvo'haṃkṛtimādatte saṃkalpakalayeddhayā |
svayaitayā ghanatayā nīlimānamivāmbaram || 14 ||

saṃkalpakalā pūrvasaṃkalpasaṃskārastayā iddhayā udbuddhayā svayā 
svādhyastayā etayā pratyakṣayā ghanatayā snigdhendranīlaśilākalpayā nibiḍatayā 
|| 14 ||

ahaṃbhāvo hi dikkālavyavacchedī kṛtākṛtiḥ |
svayaṃ saṃkalpavaśato vātaspanda iva sphuran || 15 ||

dikkālavyavacchedī ātmano daiśikakālikaparicchedakārī | svayaṃ 
saṃkalpavaśataḥ kṛtadehādyākṛtiḥ || 15 ||

saṃkalponmukhatāṃ yātastvahaṃkārābhidhaḥ sthitaḥ |
cittaṃ jīvo mano māyā prakṛtiśceti nāmabhiḥ || 16 ||

ahaṃbhāvādhyāsamūlāścittādibhedā ityāha - cittamityādinā | sohaṃkāro 
rudraścittaṃ viṣṇurjīvo brahmā teṣāmeva kramānmano māyā prakṛtiriti 
kriyānāmāni || 16 ||

tatsaṃkalpātmakaṃ ceto bhūtatanmātrakalpanam |
kurvaṃstato vrajatyeva saṃkalpādyāti pañcatām || 17 ||

tattatra saṃkalpātmakaṃ ceto brahmā saṃkalpādbhūtatanmātrakalpanāṃ 
kurvastataścetanātmakapūrvāvasthāto vrajati pracyavata eva jaḍāṃ pañcatāṃ ca 
yāti || 17 ||

p. 288) 177

tanmātrapañcakākāraṃ cittaṃ tejaḥkaṇo bhavet |
ajātajagati vyomni tārakā pelavā yathā || 18 ||

tasya pañcīkaraṇena haimāṇḍaprakṛtitejobhāvamāha - tanmātreti | 
brahmabhāvadṛṣṭyā alpatvātkaṇa ityuktam | pelavā asphuṭaprakāśā || 18 ||

tejaḥkaṇatvamādatte cittaṃ tanmātrakalpanāt |
śanaiḥ svasmātparispandādbījamaṅkuratāmiva || 19 ||

uktameva spaṣṭamāha - tejaḥkaṇatvamiti || 19 ||

asau tejaḥkano'ṇḍākhyaḥ kalpanātkaścidaṇḍatām |
prayātyantaḥsphuradbrahmā jalamāpiṇḍatāmiva || 20 ||

tatra pūrvakalpe virāḍātmopāsanasaṃskṛtasya 
sthūlasamaṣṭivirāḍbhāvastadanyasya 
vyaṣṭisthūladehāhaṃbhāvasaṃskārāttadbhāva iti viśeṣamāha - 
asāvityādinā | kalpanātprāktanopāsanātmakāṇḍātmāhaṃbhāvakalpanāt | tasya 
saha siddhaṃ catuṣṭayamiti smṛtisiddhamātmajñānamityāśayena viśinaṣṭi ##-
caturmukho yasyetyarthaḥ | āpiṇḍatāṃ karakādighanībhāvam || 20 ||

kaściddrāgiti dehādikalanādyāti dehatām |
bhrāntitvaṃ tadatadrūpaṃ gandharvaiśca vasatpuram || 21 ||

kaścidanupāsakastu puṇyakṛt iti vakṣyamāṇaprakāreṇa divyadehādeḥ 
kalanāddrāk śīghrameva devādidehatāṃ tatra dehe atadrūpaṃ anahami 
ahaṃbhāvalakṣaṇabhrāntitvaṃ yāti | gandharvaiścādanyairvā devairvasat pālitaṃ 
puramamarāvatyādi yāti || 21 ||

kaścitsthāvaratāmeti kaścijjaṃgamatāmapi |
kaścidyāti khacāryādirūpaṃ saṃkalpataḥ svataḥ || 22 ||

kaścitpāpakṛttu sthāvaratām | khacāriṇaḥ pakṣiṇo rakṣaḥpiśācādayaśca | 
ādipadājjalacarā gṛhyante || 22 ||

sargādāvādijo deho jīvaḥ saṃkalpasaṃbhavaḥ [bhāvanaḥ iti 
pāṭhaḥ] |
krameṇa padamāsādya vairiñcaṃ kurute jagat || 23 ||

prathamajaḥ sūkṣmadehasamaṣṭyupādhika evātmā viriñcijīvaḥ 
svasaṃkalpādaṇḍāntarjagatsṛjatītyarthaḥ || 23 ||

ātmabhūkalanātmāsau yatsaṃkalpayati kṣaṇāt |
tatsvabhāvavaśādeva jātameva prapaśyati || 24 ||

tasya satyasaṃkalpatāyāṃ pūrvatanasatyasaṃkalpātmabhūtādātmopāsanā 
heturityāśayena viśinaṣṭi - ātmabhūkalanātmeti || 24 ||

citsvabhāvātsamāyātaṃ brahmatvaṃ sarvakāraṇam |
saṃsṛtau kāraṇaṃ paścātkarma nirmāya saṃsthitam || 25 ||

prathācalanobhayadharmakasya jagataścidātmā prathamaṃ prathāyāṃ 
hetuścalanavikārādau tu paścāttanaṃ karmetyāha - citsvabhāvāditi | ādyaḥ 
kāraṇaśabdo bhāvapradhānaḥ || 25 ||

cittaṃ svabhāvātsphurati cittaḥ phena ivāmbhasaḥ |
karmabhirbadhyate paścāḍḍiṇḍīramiva rajjubhiḥ || 26 ||

uktameva mūlataḥ sphuṭayati - cittamiti | ḍiṇḍīraṃ phenapiṇḍo 
naukādinibandhanarajjibhirbadhyate nirudhyate na jalaṃ tadvaccittameva 
dehanibandhanaiḥ karmabhirbadhyate na cidātmeti bhāvaḥ || 26 ||

saṃkalpaḥ kalanābījaṃ tadātmaiva hi jīvakaḥ |
karma paścāttanotyuccairutthāyākarmataḥ kramāt || 27 ||

loke'pi saṃkalpapūrvakaṃ karmaṇā 
ghaṭādiracanadarśanāduktakramasiddhirityāśayenāha - saṃkalpa iti | 
akarmataḥ niṣkriyātmasaṃnidhānāditi yāvat || 27 ||

kroḍīkṛtāṅkuraṃ pūrvaṃ jīvo dhatte svajīvitam |
paścānnānātvamāyāti patrāṅkuraphalakramaiḥ || 28 ||

paścāttanairapi karmabhiḥ prāgjīve bījāntaraṅkuravadvāsanātmanā 
sthitamevāviṣkriyate nāpūrvamityāśayenāha - kroḍīkṛtāṅkuramiti | yathā 
bījastho jīvaḥ pūrvaṃ kroḍīkṛtaḥ sūkṣmatayāntardhṛtaḥ aṅkuro yena 
tathāvidhaṃ svajīvitaṃ dhatte 
paścāttvaṅkurapatrakāṇḍaśākhāpallavapuṣpaphalakramairnānātvamāyāti tathā 
hiraṇyagarbhajīvo'pītyarthaḥ || 28 ||

anye sva eva ye jīvā evamevākṛtiṃ gatāḥ |
pūrvotpanne jagati te yānti bhūtāśrayāṃ sthitim || 29 ||

vyaṣṭijīvā apyevameva sve svamin vāsanātmanā sthitāmevākṛtiṃ 
dehādyākāraṃ gatāḥ prāptāḥ | etāvāṃstu viśeṣaḥ | te 
hiraṇyagarbhajīvasaṃkalpātpūrvotpanne jagati brahmāṇe 
mātāpitrādirūpabhūtāśrayāṃ prāṇinimittāṃ sthitiṃ dehalābhaṃ yāntīti || 29 ||

svakarmabhistato janmamṛtikāraṇatāṃ gataiḥ |
prayāntyūrdhvamadhastādvā karma citspanda ucyate || 30 ||

karmaśabdaṃ vyācaṣṭe - citspanda ucyata iti || 30 ||

citspandanaṃ bhavati karma tadeva daivaṃ
cittaṃ tadeva mavatīha śubhāśubhādi |
tasmājjaganti bhuvanāni bhavanti pūrvaṃ 
bhūtvā nijāṅgakusumāni tarorivādyāt || 31 ||

karmaśabdārthameva vivṛṇvan 
sargadvayavarṇitabhoktṛbhogyasargamupasaṃharati - citspandanamiti | 
tarornijāṅgāni śākhādīni kusumāni ca yathā prāgbhūtvā punarbhavanti tathā 
ādyātkāraṇādbrahmaṇaḥ 
sākāśāttasmāccitspandanalakṣaṇācchubhāśubhalakṣaṇātkarmaṇo 
nimittājjaganti bhoktṛprāṇinikāyāstadādhāratadbhogyabhuvanāni ca 
punaḥpunarbhavantītyarthaḥ || 31 ||

ityārṣe śrīvāsiṣṭhamahārāmāyaṇe vālmīkīye utpattiprakaraṇe līlo0 
utpattibījāṅkuranirṇayo nāma catuḥṣaṣṭhitamaḥ sargaḥ || 64 ||

iti śrīvāsiṣṭhamahārāmāyaṇatātparyaprakāśe utpattiprakaraṇe 
utpattibījāṅkuranirṇayo nāma catuḥṣaṣṭhitamaḥ sargaḥ || 64 ||


p. 289) 177

pañcaṣaṣṭitamaḥ sargaḥ 65

śrīvasiṣṭha uvāca |

parasmātkāraṇādeva manaḥ prathamamutthitam |
mananātmakamābhogi tatsthameva sthitiṃ gatam || 1 ||

manaso bhogyavargasya bhokturmūlasya cādhunā |
vimṛśya tattvaṃ cinmātrapariśeṣaḥ pradarśyate || 1 ||

tatrādau sarvakalpanānāṃ cidanatirekaṃ vaktuṃ mūlabhūtasya manasa 
utpattisthityoḥ kāraṇānanyasattākatvāttanmātratvamāha - parasmāditi || 1 ||

bhāvābhāvalasaddolaṃ tenāyamavalokyate |
sargaḥ sadasadābhāsaḥ pūrvagandha ivecchayā || 2 ||

dvaitābhāsasya manodhīnatvamāha - bhāvābhāveti | idamitthaṃ bhavati itthaṃ 
netyevaṃ bhāvābhāvayorviṣayayorlasantī doleva parivṛttiryasyeti pūrvānvayi | 
tena cittena pūrvānubhūto gandhaḥ smaryamāṇo yathā icchayā 
manorathenāsannapyavalokyate tadvat || 2 ||

na kaścidvidyate bhedo dvaitaikyakalanātmakaḥ |
brahmajīvamanomāyākartṛkarmajagaddṛśām || 3 ||

tathāca manaḥkalpito bhedo mano'pagamādapagacchatītyāha - na kaściditi || 3 ||

apārāvāravistārasaṃvitsalilavalganaiḥ |
cidekārṇava evāyaṃ svayamātmā vijṛmbhate || 4 ||

bhedāpagame śiṣṭamātmasvarūpaṃ darśayati - pāreti | saṃvillakṣaṇasya 
salilasya valganairaparicchedena prasāraiḥ || 4 ||

asatyamasthairyavaśātsatyaṃ saṃpratibhāsataḥ |
yathā svapnastathā cittaṃ jagatsadasadātmakam || 5 ||

nanu cittajagatorbādhe kutaḥ satpariśeṣa ityāśaṅkya 
sthirāsthirobhayasaṃvalitatvena jagataḥ sadasadātmakatvādasthirāṃśabādhe 
sthirapariśeṣopapattirityāśayenāha - asatyamiti | svapne 
asthiraciṣayāṃśabādhe'pi sthirataddr'ṣṭṛpariśeṣadarśanāttadvadityarthaḥ || 5 ||

na sannāsanna saṃjātaścetaso jagato bhramaḥ |
atha dhīsamavāyānāmindrajālamivotthitaḥ || 6 ||

nanvatyantāsato'pi na bādho dṛṣṭa ityāśaṅkya 
tayorbādhayogyāmanirvacanīyatāmāha - na saditi | nanu mithyātve kathaṃ 
bahūnāmekākāratā tatrāha - atheti | atheti tathāpītyarthe | tathāpi 
sāmājikadhīsamūhānāmindrajālamāyākṣubdhānāmekākāratābhramavadutthita 
ityarthaḥ || 6 ||

dīrghaḥ svapnaḥ sthitiṃ yātaḥ saṃsārākhyo manobalāt |
samyagdarśanātsthāṇāviva puṃspratyayo mudhā || 7 ||

kutastarhi cirakālasthāyitāsya tatrāha - dīrgha iti | manobalāt 
manaḥkṛtāsaktibalāt || 7 ||

anātmālokanāccittaṃ cittatvaṃ nānuśocati |
vetālakalpanādbāla iva saṃkalpite bhaye || 8 ||

nanvātmā svapūrṇānandabhāvapracyutihetuṃ sarvaduḥkhanidānaṃ svasya 
manobhāvameva kuto nānuśocati tatrāha - anātmālokanāditi | na 
ātmālokanamanātmālokanamātmaviṣayakamajñānaṃ anātmanāmālokanaṃ 
darśanaṃ ca tasmānnimittāccittaṃ cittabhāvamāpanno'pyātmācittatvaṃ 
cittabhāvakṛtānarthanānuśocati yathā bālo vetālakalpanādbhaye samyakkalpite 
samyaṅnirūḍhe sati tadabhiniviṣṭacittatvāttaddhetuṃ vetālakalpanāṃ nānuśocati 
tadvadityarthaḥ || 8 ||

anākhyasya svarūpasya sarvāśātigatātmanaḥ |
cetyonmukhatayā cittaṃ cittājjīvatvakalpanam || 9 ||

tathāca citaścetyonmukhatvasvabhāva evānarthaparamparāmūlamityāha - 
anākhyasyetyādinā || 9 ||

jīvatvādapyahaṃbhāvastvahaṃbhāvācca cittatā |
cittatvādindriyāditvaṃ tato dehādivibhramāḥ || 10 ||

dehādimohataḥ svarganarakau mokṣabandhane |
bījāṅkuravadārambhasaṃrūḍhe dehakarmaṇoḥ || 11 ||

dehādau mohato'haṃmametyabhimānataḥ || 11 ||

dvaitaṃ yathā nāsti cidātmajīvayo-
stathaiva bhedo'sti na jīvacittayoḥ |
yathaiva bhedo'sti na jīvacittayo-
stathaiva bhedo'sti na dehakarmaṇoḥ || 12 ||

iyaṃ sarvāpyanarthaparaṃparā jīvabrahmabhedabhramamūlatvāttadaikyabodhena 
tadbhramabādhe bādhyata ityāśayena bhedamapavadati - dvaitamiti cidātmā 
brahmajīvaśca tayordvaitaṃ bhedaḥ || 12 ||

karmaiva deho nanu deha eva 
cittaṃ tadevāhamitīha jīvaḥ |
sa jīva eveśvaracitsa ātmā 
sarvaḥ śivastvekapadoktametat || 13 ||

sakalaśāstravicārarahasyamekoktyaiva saṃkṣipya sphuṭamāha - karmaiveti || 13 
||

ityārṣe śrīvāsiṣṭhamahārāmāyaṇe vālmīkīye utpattiprakaraṇe līlopākhyāne 
jīvavicāro nāma pañcaṣaṣṭitamaḥ sargaḥ || 65 ||

iti śrīvāsiṣṭhamahārāmāyaṇatātparyaprakāśe utpattiprakaraṇe jīvavicāro nāma 
pañcaṣaṣṭitamaḥ sargaḥ || 65 ||


p. 290) 178

ṣaṭṣaṣṭitamaḥ sargaḥ 66 

śrīvasiṣṭha uvāca |

evamekaṃ paraṃ vastu rāma nānātvametyalam |
nānātvamiva saṃjātaṃ dīpāddīpaśataṃ yathā || 1 ||

manomātravilāsatvaṃ dvaitasyātra prapañcyate |
iṣṭasyāgātprabodhācca sājñānamanasaḥ kṣayaḥ || 1 ||

evaṃ cetyonmukhatayā cittamityādivarṇitakrameṇa | tatra dṛṣṭāntamāha - 
nānātvamiti | nānātvaṃ saṃjātaṃ saṃprāptaṃ dīpaśatam | athavā na kevalaṃ 
cetyasyaiva nānātvaṃ saṃjātaṃ kiṃtu evamuktadiśā cito'pi pratyupādhibhedaṃ 
nānātvamiva saṃjātam | tatra agrniryathaiko bhuvanaṃ praviṣṭo rūpaṃ rūpaṃ 
pratirūpo babhūva iti śrutyuktaṃ dṛṣṭāntamāha - dīpāditi || 1 ||

yathābhūtamasadrūpamātmānaṃ yadi paśyati |
vicāryate'ntastadanubhāvahīnaṃ na śocati || 2 ||

yathā'sya cittādīnajīvatvakalpanayā bandhaḥ evaṃ cittādhīnābhyāmeva 
vicāratattvabodhābhyāṃ muktirapīti gūḍhāśayenāha - yathābhūtamiti | ādau 
yadi vicāryate tadanubhāvo dvaitābhiniveśastaddhīnaṃ ata eva yathābhūtaṃ 
yathāsthitaṃ asadrūpam | rūpagrahaṇaṃ nāmno'pyupalakṣaṇam | 
nāmarūpaśūnyamityarthaḥ | tathāvidhamātmānaṃ paśyati tadā na śocati | tarati 
śokamātmavit iti śruterityarthaḥ || 2 ||

cittamātraṃ narastasmingate śāntamidaṃ jagat |
upānadrūḍhapādasya nanu carmāstṛtaiva bhūḥ || 3 ||

nanu vicāreṇa cittopaśame'pi kathaṃ sarvadvaitopaśamastatrāha - 
cittamātramiti | naro jīvaḥ | tasya acetyamānadvaitasattābhāvāccittoparame 
dvaitoparamasiddhirityarthaḥ || 3 ||

patramātrādṛte nānyatkadalyā vidyate yathā |
bhramamātrādṛte nānyajjagato vidyate tathā || 4 ||

cittabhramopādānakasya 
jagatastadatiriktasvarūpābhāvādapyuparamasiddhirityāśayenāha - 
patramātrāditi | patragrahaṇaṃ tvakkāṇḍamūlānāmapyupalakṣaṇam | anyat 
svarūpamiti śeṣaḥ || 4 ||

jāyate bālatāmeti yauvanaṃ vārdhakaṃ tataḥ |
mṛtiṃ svargaṃ ca narakaṃ bhramācceto hi nṛtyati || 5 ||

uktameva prapañcayati - jāyata iti || 5 ||

vicitrabudbudollāse svātmano vyatirekiṇi |
yathā surāyāḥ sāmarthyaṃ tathā cittasya saṃsṛtau || 6 ||

budbudollāse nabhasi anekasahasrabudbudākārabhramajanane | tathā cittasya 
brahmāṇḍabudbudollāse || 6 ||

yathā dvitvaṃ śaśāṅkādau paśyatyakṣimalāvilam |
ciccetanakalākrāntā tathaiva paramātmani || 7 ||

malena timireṇāvilaṃ kaluṣamakṣi paśyati | cetanaṃ cittaṃ tasya kalā 
bhrāntijananaśaktistayā ākrāntā paravaśīkṛtā jīvacit || 7 ||

yathā madavaśādbhrāntānkṣībaḥ paśyati pādapān |
tathā cetanavikṣubdhānsaṃsārāṃścitprapaśyati || 8 ||

kṣībo madirāmattaḥ || 8 ||

yathā līlābhramādbālāḥ kumbhakṛccakravajjagat |
bhrāntaṃ paśyanti cittāttu viddhi dṛśyaṃ tathaiva hi || 9 ||

līlayā bhramādbhramaṇāt | kumbhakṛtkulālastadīyacakravat || 9 ||

yadā ciccetati dvitvaṃ tadā dvaitaikyavibhramaḥ |
yadā na cetati dvaitaṃ tadā dvaitaikyayoḥ kṣayaḥ || 10 ||

cittādhīnapratītikālikaiva dvaitasattā cittoparame uparamatītyāha - yadeti || 10 ||

yaccetyate taditaradvyatiriktaṃ cito'sti na |
kiṃcinnāstīti saṃśāntyā citaḥ śāmyati cetanaṃ || 11 ||

pratītikāle'pi sā na pṛthagastītyāha - yaditi | tasyāścita itarajjaḍarūpam | 
cittasya tarhi kutaḥ śāntistatrāha - kiṃciditi | viṣayāpahnave nirindhanāgniriva 
cittaṃ svayameva śāmyatītyarthaḥ || 11 ||

cidghanenaikatāmetya yadā tiṣṭhati niścalaḥ |
śāmyanvyavaharanvāpi tadā saṃśānta ucyate || 12 ||

jīvanmuktastarhi kadā bhavati tatrāha - cidghaneneti | śāmyan samādhilīnaḥ || 
12 ||

tanvī cetayate cetyaṃ ghanā cinnāṅga cetati |
alpakṣībaḥ kṣobhameti ghanakṣībo hi śāmyati || 13 ||

nanvalpajñacitaścidghanaikye sarvajñataiva syānna nirviṣayatālakṣaṇā 
saṃśāntiriti cettatrāha - tanvīti | aṅgeti saṃbodhane | ghanakṣībo'tyantamattaḥ 
| śāmyati nirvyāpāo bhavati | ayaṃ bhāvaḥ - citaḥ saviṣayatā na 
kevalacittvaprayuktā kiṃtvavidyāvikṣiptacittvaprayuktā | sā ca 
jñānasamādhidārḍhyābhivyaktacidghanaikyenāvidyāvikṣepāpagame apaityeva | 
yā tvīśvarādīnāṃ sarvajñatā sāpi māyikyeva na vāstavīti na kaściddoṣa iti || 13 ||

cidghanaikaprapātasya rūḍhasya parame pade |
nairātmyaśūnyavedyādyaiḥ paryāyaiḥ kathanaṃ bhavet || 14 ||

etadevābhipretyāha - cidghanaiketi | cidghanena ekaprapāto'nanyaviṣayatā 
nairantaryaṃ ca yasya tathāvidhasya ata eva parame pade tasmin rūḍhasyeti 
nirvikalpasamādhisākṣātkārāvuktau | tathāvidhasya cittasya nairātmyaṃ 
svarūpaśūnyatā śūnyavedyaṃ nirviṣayatetyādiparyāyaiḥ || 14 ||

ciccetanena cetyatvametyevaṃ paśyati bhramam |
jāto jīvāmi paśyāmi saṃsarāmityasanmayam || 15 ||

citi cetyajaḍasaṃsaraṇakramarūpatākalpanāpi cittanimittaiveti tadupaśame 
tadapagamopapattirityāśayenāha - ciditi || 15 ||

svabhāvādvyatiriktaṃ tu na cittasyāsti cetanam |
spandādṛte yathā vāyorantaḥ kiṃ nāma cetyate || 16 ||

nanu cetanaṃ cittavyāpāraḥ samādhijñānābhyāsāduparamatu cittaṃ 
tvanuparatamevetyāśaṅkāyāmāha - svabhāvāditi | auṣṇyoparame 
vahnipariśeṣavadvyāpāroparamena cittaṃ pariśiṣyate na hi tadantargataṃ 
svarūpāntaraṃ kenacidanubhūyata ityāha - antariti || 16 ||

p. 291) 178

cetyatvaṃ saṃbhavatyevaṃ kiṃcidyaccetyate citā |
rajjusarpabhramābhāsaṃ tamavidyābhramaṃ viduḥ || 17 ||

evaṃ cittāpagame citicetyāprathanādaprathamānasya ca 
sādhakāntarābhāvādasiddheśca tadapyapagatamevetyāśayenāha - 
cetyatvamiti | prāktarhi cetyapratibhāsaḥ kīdṛk tamāha - rajjviti || 17 ||

saṃvinmātracikitsye'sminvyādhau saṃsāranāmani |
cittamātraparispande saṃrambho na ca kiṃcana || 18 ||

evaṃca rajjusarpaspanda iva cittaspandātmakaḥ saṃsāro bodhamātreṇa cikitsituṃ 
śakya ityāhasaṃviditi | saṃrambha āyāsaḥ kiṃcana kaścana || 18 ||

yadi sarvaṃ parityajya tiṣṭhasyutkrāntavāsanaḥ |
amunaiva nimeṣeṇa tanmukto'si na saṃśayaḥ || 19 ||

utkrāntavāsano vāsanāmayacittaśūnyaḥ || 19 ||

yathā rajjvāṃ bhujaṅgābhā vinaśyatyeva vīkṣaṇāt |
saṃvinmātravivartena naśyatyeva hi saṃsṛtiḥ || 20 ||

saṃvinmātrasya vivartaḥ pratyaṅmukhatayā parāvṛttya svatattvadarśanaṃ tena || 
20 ||

yatrābhilāṣastannūnaṃ saṃtyajya sthīyate yadi |
prāpta evāṅga tanmokṣaḥ kimetāvati duṣkaram || 21 ||

saṃvitparāvṛttau cendriyanigraho hetustatra ca viṣayābhilāṣatyāgo 
heturityāśayenāha - yatrābhilāṣa iti || 21 ||

api prāṇāṃstṛṇamiva jayantīha mahāśayāḥ |
yatrābhilāṣastanmātratyāge kṛpaṇatā katham || 22 ||

viṣayatyāgaṃ prarocayati - apīti || 22 ||

yatrābhilāṣastattyaktvā cetasā niravagraham |
prāptaṃ karmendriyairmṛhṇaṃstyajannaṣṭaṃ ca tiṣṭha bhoḥ || 23 ||

niravagrahaṃ nirāsaṅgam | kathaṃ tarhi jīvanaṃ tatrāha - prāptamiti | naṣṭaṃ 
tyajan nānuśocanniti yāvat || 23 ||

yathā karatale bilvaṃ yathā vā parvataḥ puraḥ |
pratyakṣameva tasyālamajatvaṃ paramātmanaḥ || 24 ||

tasya uktalakṣaṇasya tattvavidaḥ ajatvaṃ janmādivikriyāśūnyabrahmatvaṃ 
alamatyantaṃ pratyakṣameva na tirohitamityarthaḥ || 24 ||

ātmaiva bhāti jagadityuditastaraṅgaiḥ
kalpānta eka iva vāridhiraprameyaḥ |
jñātaḥ sa eva hi dadāti vimokṣasiddhiṃ
tvajñāta eva manase cirabandhanāya || 25 ||

uktārthatrayaṃ saṃkṣipyopasaṃharati - ātmaiveti | ātmaivājñadṛśāṃ 
jagaditi veṣeṇa udita āvirbhūtaḥ san bhāti | yathā 
kalpāntavāridhistaraṅgabhedairbhāti tadvat | sa eva jñāto jñānābhivyaktaḥ san 
vimokṣalakṣaṇāṃ siddhiṃ puruṣārthaṃ dadāti | ajñātastu prathamaṃ manase 
sarvārthanidānamanobhāvāya tatprayuktacirabandhanāya ca bhavatīti śeṣaḥ || 25 ||

ityārṣe śrīvāsiṣṭhamahārāmāyaṇe vālmīkīye utpattiprakaraṇe līlopākhyāne 
saṃsṛtiparamayogo nāma ṣaṭṣaṣṭitamaḥ sargaḥ || 66 ||

iti śrīvāsiṣṭhamahārāmāyaṇatātparyaprakāśe utpattiprakaraṇe 
saṃsṛtiparamayogo nāma saṭṣaṣṭitamaḥ sargaḥ || 66 ||


saptaṣaṣṭitamaḥ sargaḥ 67 

śrīrāma uvāca |

manastvayogyo jīvo'yaṃ ko bhavetparamātmanaḥ |
kathaṃ vāsminsamutpannaḥ ko vāyaṃ vada me punaḥ || 1 ||

bhoktā yaḥ kathito jīvastatsvarūpamihocyate |
vyaṣṭiprādhānyatastasya karaṇādeśca saṃbhavaḥ || 1 ||

samaṣṭiprādhānyenoktaṃ jīvaṃ vyaṣṭiprādhānyena sphuṭaṃ jijñāsuḥ 
śrīrāmaḥ punaḥ pṛcchati - manastveti | manaḥ sṛṣṭvā tattādātmyasya 
svasminnadhyāsānmanastvayogyaḥ paramātmanaḥ saṃbandhī ko bhavet | kimaṃśa 
uta kāryamuta sa eva | yadi sa eva tarhi kathaṃ vāsminsamutpannaḥ | kiṃ 
pariṇāmenota vivartena | ādye anityatā | dvitīye bādhyatā | yadyanutpannastarhi 
bhokturasiddhiḥ | brahmaṇo'śanāyādyatyayaśruteḥ | yadyanyastarhi ko vā | 
tatsajātīya uta vijātīya iti vikalpe naiko'pi pakṣo ghaṭata iti saṃdehaparihārāya 
punarvadetyarthaḥ || 1 ||

śrīvasiṣṭha uvāca |

samastaśaktikhacitaṃ brahma sarveśvaraṃ sadā |
yayaiva śaktyā sphurati prāptāṃ tāmeva paśyati || 2 ||

acintyānantaśaktisaṃpannamāyāśaktiśabalaṃ brahma paramārthata 
āviṣkṛtamabhinnamapi svasminneva māyayā dvitīyatāmivāpanne 
aupādhikavikārānāropyānantajīvaveṣeṇa sarvajñeśvarabhāvena ca krīḍituṃ 
samarthamiti na kaściddoṣa ityāśayena vasiṣṭhaḥ samādhātumupakramate - 
samasteti | sarveśvaraṃ sarvasamartham || 2 ||

svayaṃ yāṃ vetti sarvātmā ciraṃ cetanarūpiṇīm |
sā proktā jīvaśabdena saiva saṃkalpakāriṇī || 3 ||

ciramanādikālāccetanarūpiṇīṃ cittasaṃskāropahitacidrūpām || 3 ||

svabhāvātkāraṇaṃ dvitvaṃ pūrvasaṃkalpacitsvayam |
nānākāraṇatāṃ paścādyāti janmamṛtisthiteḥ || 4 ||

ātmani svābhāvikaṃ dvitīyatvamevottarasaṃsārapravṛttermukhyaṃ kāraṇaṃ 
pūrvapūrvasaṃkalpavāsanāvāsitajīvacaitanyaṃ tu 
paścāttanavaicitryamātraheturityāha - svabhāvāditi || 4 ||

śrīrāma uvāca |

evaṃ sthite muniśreṣṭha daivaṃ nāma kimucyate |
kimucyate tathā karma kāraṇaṃ ca kimucyate || 5 ||

etāvataiva praśnaśeṣasyāpyuttaramuktaprāyamiti manyamāno rāma uktajīvasya 
janmādinimittadaivakarmakāraṇāni tattvato jijñāsuḥ pṛcchati - evamiti | 
evamuktavidhayā jīvasvarūpe sthite buddhau pratiṣṭhite sati pṛcchāmīti śeṣaḥ || 5 
||

p. 292) 179

śrīvasiṣṭha uvāca |

spandāspandasvabhāvaṃ hi cinmātramiha vidyate |
khe vāta iva tatspandātsollāsaṃ śāntamanyathā || 6 ||

spandasvabhāvaṃ rajaḥpradhānamāyopahitam | aspandasvabhāvaṃ śuddham | 
sollāsaṃ sṛṣṭyunmukhaṃ bhavatīti śeṣaḥ | anyathā spandābhāve tu 
śāntamevāvatiṣṭhata ityarthaḥ || 6 ||

cittvaṃ cittaṃ bhāvitaṃ satspanda ityucyate budhaiḥ |
dṛśyatvabhāvitaṃ caitadaspandanamiti smṛtam || 7 ||

tatrādyaṃ vivṛṇoti - cittvamiti | svīyaṃ svābhāvikaṃ cittvameva cittaṃ 
cetyākāraṃ svāvidyayā bhāvitaṃ kalpitaṃ cettadākāraṃ sat spanda ityucyata 
ityarthaḥ | dvitīyaṃ vivṛṇoti - dṛśyatveti || 7 ||

spandātsphurati citsargo niḥsapndādbrahma śāśvatam |
jīvakāraṇakarmādyā citspandasyābhidhā smṛtā || 8 ||

spandāspandābhyāmeva citaḥ prapañcāprapañcātmateti niṣkarṣe spandasyaiva 
jīvakāraṇakarmadaivādināmnā vyapadeśa iti phalitamityāha - spandāditi | 
ciditi pṛthakpadam | tatra prāṇaspandavivakṣayā jīvaḥ 
svāntargatakāryāṇāmāvirbhāvanalakṣaṇaspandavivakṣayā kāraṇaṃ 
śarīrādispandavivakṣayā karma deva sūkṣmāvasthaṃ cirasthitaṃ 
phalārambhonmukhaṃ daivamiti bheda iti bhāvaḥ || 8 ||

ya evānubhavatmāyaṃ citspando'sti sa eva hi |
jīvakāraṇakarmākhyo bījametaddhi saṃsṛteḥ || 9 ||

teṣāṃ cānubhavasattālambanenaiva sattā svakāryakṣamatā cetyāha - ya eveti || 
9 ||

kṛtadvitvacidābhāsavaśāddehamupasthitam |
saṃkalpādvividhārthatvaṃ citspando yāti sṛṣṭiṣu || 10 ||

yatpṛṣṭaṃ kathaṃ vāsminsamutpanna iti tasyottaramāha - kṛtadvitveti | 
tattatkarmānusāreṇa prāṅmaraṇakāle buddhāvupasthitaṃ devanaratiryagādidehaṃ 
pūrvasaṃkalpānusārivividhabhogyapadārthabhāvaṃ ca yāti prāpnoti || 10 ||

nānākāraṇatāṃ yātaścitspando mucyate cirāt |
kaścijjanmasahasreṇa kaścidekena janmanā || 11 ||

nānāvidhāni yonisahasrāṇi kāraṇāni janmahetūni yasya tadbhāvaṃ cirādyātaḥ 
san kaścinmandaśāstrīyapravṛttiścitspandaścirānmucyate | 
saṃpannajñānādhikārastvekena janmanā || 11 ||

svabhāvātkāraṇādvitvaṃ citsametyādhigacchati |
svargāpavarganarakabandhakāraṇatāṃ śanaiḥ || 12 ||

yaduktaṃ nānākāraṇatāṃ yāta iti tatprakāramāha - svabhāvāditi | citaḥ 
svabhāvo yenopādhinā saṃbadhyate tadrūpeṇa sphuraṇam | yathā āloko nīlapaṭe 
nīlarūpo raktapaṭe raktarūpaḥ pīte tadrūpa iti | tādṛśasvabhāvavaśādeva 
dehajanmakāraṇairannarasaistaddvārā pitrādiśarīraiścādvitvamaikyaṃ sametya 
saṃprāpya krameṇa śukraśoṇitādirūpeṇa pariṇataṃ śanaiḥ 
svargamokṣanarakavadhabandhādikāraṇadehatāmadhigacchati prāpnotītyarthaḥ | 
apagacchati iti pāṭhe svargādihetuṃ dehabhāvaṃ prāptuṃ śukrādirūpeṇa 
pitṛdehādapagacchati nirgacchatītyarthaḥ || 12 ||

hemnīva kaṭakāditvaṃ kāṣṭhaloṣṭasamasthitau |
dehe tiṣṭhati nānātvaṃ jaḍe bhāvavikārajam || 13 ||

tathā copādhīnāṃ melanenaikye pitāputrajīvayorbhedo na lakṣyate 
upādhipṛthagbhāve tu bhedaḥ pratīyata iti jīvānāṃ parasparabheda upādhereva 
dharmo na caitanyasyetyāha - hemnīveti | upādhīnāmapi 
bhūtavikāratvādbhūtānāṃ cottarottaraṃ 
pūrvapūrvabhūtavikāratvādakhaṇḍākāśamātratvena satyabhedāvakāśa 
ityāśayena hemakaṭakadṛṣṭāntopanyāsaḥ | janmādayaḥ 
ṣaḍbhāvavikārāstebhyo jātaṃ nānātvaṃ bhedaḥ || 13 ||

ajātamapyasadrūpaṃ paśyatīdaṃ manobhramaḥ |
jātaḥ sthito mṛto'smīti bhramārtaḥ pattanaṃ yathā || 14 ||

evaṃ bhedasya mṛsātve'pi janmādibhedapratītirmanobhrama evetyāha - 
ajātamapīti || 14 ||

ahaṃmametyasadrūpameva cetaḥ prapaśyati |
adṛṣṭaparamārthatvādāśāvivaśasaṃsthiti || 15 ||

sarvabhedapratyayānāmahaṃmameti bhedakalpanāmūlaṃ tasyā api 
pūrṇātmasvarūpājñānaṃ bhogāśāsaṃskārāśca krameṇa 
mūlamityāśayenāha - ahamiti || 15 ||

mathurādhipate rājño yathā śvapacasaṃbhramaḥ |
āsīdevaṃ hi cittasya sphuratīyaṃ jagatsthitiḥ || 16 ||

ukte'rthe vakṣyamāṇalavaṇopākhyānārtho nidarśanamityāha - mathureti || 16 ||

sarvameva manomātrabhrāntyulāsavijṛmbhaṇam |
idaṃ jagattayā rāma prasphuratyambubhaṅgavat || 17 ||

śivātprākkāraṇātpūrvaṃ ciccetyakalanonmukhī |
udeti saumyājjaladheḥ payaḥspando manāgiva || 18 ||

uktamevāropakramaṃ punaḥ pratyekaṃ dṛṣṭāntairbodhayati - 
śivādityādinā || 18 ||

sphuraṇājjīvacakratvameti cittormitāṃ dadhat |
cidvāribrahmajaladhau kurute sargabudbudān || 19 ||

sphuraṇāt spandanāt | jīvacakratvaṃ jīvasvarūpāmāvartatām || 19 ||

svasthaḥ saumya samasyaitadyatsiṃhasya vijṛmbhaṇam |
brahmaṇaḥ saṃvidābhāsastatsaṃcetyamiva svayam || 20 ||

he saumya svabodhamātreṇa siṃhaḥ māyābandhanaṃ hantīti siṃhastathāvidhasya 
siṃhavadacintyaśaktimato vā brahmaṇo yanmāyayā vijṛmbhaṇaṃ 
gātravinamanaṃ sa eva svātmasthaḥ saṃvidābhāso jīva iva sthitaṃ tadeva 
saṃcetyaṃ viṣayarūpamiva sthitaṃ na pṛthagastītyarthaḥ || 20 ||

citsaṃvittyocyate jīvaḥ saṃkalpātsa mano bhavet |
buddhiścittamahaṃkāro māyetyādyabhidhaṃ tataḥ || 21 ||

kairupādhibhistarhi jīvamanobuddhicittāhaṃkārādiśabdabhedastānāha - 
citsaṃvittyeti | citsaṃvittyā cidābhāsātmanā adhyavasāyādbuddhiḥ 
smaraṇāccittamabhimānādahaṃkāro vikṣepaśaktitvānmāyā | ādipadāt 
prāṇanneva prāṇo nāma bhavati vadanvākpaśyaṃścakṣuḥ 
ityādiśrutyuktābhidhāsaṃgrahaḥ || 21 ||

p. 293) 179

tanmātrakalpanā pūrvaṃ tanotīdaṃ jaganmanaḥ |
asatyaṃ satyasaṃkāśaṃ gandharvanagaraṃ yathā || 22 ||

tatra saṃkalpapradhānasya śabdādisūkṣmabhūtakalpanāpūrvakaṃ 
jagatkalpakatvamāha - tanmātreti || 22 ||

yathā śūnye dṛśaḥ sphārānmuktāvalyādidarśanam |
yathā svapne bhramaścaiva tathā cittasya saṃsṛtiḥ || 23 ||

manaḥkalpitasya ca mānorathikavastuvanmithyātvamevetyāha - yatheti | śūnye 
ākāśe dṛśo dṛṣṭeḥ sphārādvistārāt || 23 ||

śuddha ātmā nityatṛpta iva śāntaḥ samasthitaḥ |
apaśyanpaśyatīvemaṃ cittākhyaṃ svapnavibhramam || 24 ||

tatsākṣiṇastu nityaśuddhataivetyāha - śuddha iti | 
aśanāyādyabhāvānnityatṛpta iva || 24 ||

saṃsṛtirjāgradityuktaṃ svapnaṃ vidurahaṃkṛtim |
cittaṃ suṣuptabhāvaḥ syāccinmātraṃ turyamucyate || 25 ||

tasyaivendriyadvārairbahiḥ saṃsṛtirjāgrat | antarahaṃbhāvavāsitasya 
hṛdayātkaṇṭhaparyantaṃ saṃsṛtiḥ svapnaḥ | smṛtibījavāsanāmātraśeṣeṇa 
hṛdi sthitiḥ suṣuptistadatikramastu turyatetyāha - saṃsṛtiriti || 25 ||

atyantaśuddhe sanmātre pariṇāmanirāmayam |
turyātītaṃ padaṃ tatsyāttatstho bhūyo na śocati || 26 ||

evaṃ śodhitasya pratyaktattvasya brahmātmani pariṇasyā nirāmayaṃ yathā 
syāttathā sthitireva turyātītatvamityāha - atyanteti || 26 ||

tasminsarvamudetīdaṃ tasminneva pralīyate |
na cedaṃ na ca tatredaṃ dṛṣṭau muktāvalī yathā || 27 ||

aśodhitatatpadārthe pratiṣṭhāśaṅkāvāraṇāya tacchodhanaṃ tajjalāniti śānta 
upāsīta iti śrutidarśitadiśā darśayati - taminniti | na cedaṃ taditi śeṣaḥ | 
ādyo brahmaṇi jagattādātmyasya niṣedho dvitīyastu saṃsargasya || 27 ||

arodhakatvātkhaṃ heturyathā vṛkṣasamunnateḥ |
akartāpi tathā kartā cetanābdhirjagatsthiteḥ || 28 ||

yadi jagatsaṃbandhaśūnyastarhi kathaṃ jagaddheturiti śrutyoktastatrāha - 
arodhakatvāditi | samunnaterabhivṛddheḥ | māyākṛtasarge anivārakatvamātreṇa 
kartṛtvopacāra ityarthaḥ || 28 ||

saṃnidhānādyathā lauhaḥ pratibimbasya hetutām |
yātyādarśastathaivāyaṃ cinmayo'pyarthavedane || 29 ||

lauho lohavikāra ādarśaḥ || 29 ||

bījamaṅkurapatrādiyuktyā yadvatphalaṃ bhavet |
cinmātraṃ cittajīvādiyuktyā tadvanmano bhavet || 30 ||

kathaṃ tarhi sarvaṃ na yugapajjāyate tatrāha - bījamiti | yuktiratra kramaḥ | 
tathaivānādiniyatisthiterityarthaḥ || 30 ||

svatobījaphalā vipruḍ yathā bījaṃ punarbhavet |
tathā ciccetyacittādi tyaktvā svasthā na tiṣṭhati || 31 ||

nanu pralaye sarvavilaye tathaiva svasthā citsadā kuto nāvatiṣṭhate tatrāha - 
yatheti | yathā anuśayijīvasaṃyuktā vipruḍ 
vṛṣṭijalabindurvṛkṣasasyādyanupraviśya punarbījaṃ bhavatyeva nodāste tathā 
jīvavāsanāvāsitā cidapi cetyacittādisargātmanā punarbhavatyeva na tattyaktvā 
svasthā tiṣṭhatītyarthaḥ || 31 ||

yadyapyabodhe bodhe vā bījāntastarubījayoḥ |
iyānbhedo'sti na jagadbrahmaṇorapi cittayoḥ || 32 ||

nanu bīje sūkṣmatayā sthitasya tarostadbījasya ca abodhe bodhe vā na 
tarujananaśaktirapaiti tathā cittātmatāpannayorjagadbrahmaṇorapi tattvato 
bodhābodhayorviśeṣo na syāditi bodhavaiphalyamityāśaṅkyāha - yadyapīti | 
iyānparidṛśyamānastarujananaśaktibhedo'sti tathāpi 
cittabhūtayorjagadbrahmaṇoḥ sa nāstyeva | yato bījatarubodhamātreṇa na 
tāttvikamakhaṇḍitaṃ rūpaṃ vyajyate brahmabodhena tu dīpena rūpaśrīriva 
tadvyajyate iti iyānbhedo vailakṣaṇyamastītyāvṛttyā pareṇa saha yojyam || 32 ||

tathāpi vyajyate bodhe satyātmakamakhaṇḍitam |
rūpaśrīriva dīpena cinmātrālokarūpi yat || 33 ||

yadyannikhanyate bhūmeryathā tattannabho bhavet |
yā yā vicāryate vidyā tathā sā sā paraṃ bhavet || 34 ||

kuto bodhasyedṛśasāmarthyamiti cedvicārajanyatvena 
tattvāvagāhitvādityāśayenāha - yadyaditi | avidyā āvidyakaṃ paṭādi | paraṃ 
adhiṣṭhānasattāmātram || 34 ||

sphaṭikāntaḥsanniveśaḥ sthāṇutā'vedanādyathā |
śuddhe'nānāpi nāneva tathā brahmodare jagat || 35 ||

sphāṭikāntarvanādisaṃniveśaḥ sthāṇutā kauṭasthyaṃ tadavedanādyathā bhavati 
tathā śuddhe brahmodare anānāpi jagannāneva bhātīti śeṣaḥ || 35 ||

brahma sarvaṃ jagadvastu piṇḍamekamakhaṇḍitam |
phalapatralatāgulmapīṭhabījamiva sthitam || 36 ||

piṇḍaṃ sphaṭikaghanam | svapratibimbitavanaphalapatralatādayasteṣāṃ 
pīṭhamādhārabhūstadantargataṃ bījaṃ cetyevaṃrūpamiva brahma jagadrūpaṃ 
sthitamityarthaḥ || 36 ||

śrīrāma uvāca |

aho citraṃ jagadidamasatsadiva bhāsate |
aho bṛhadaho svasthamaho sphuṭamaho tanu || 37 ||

itthaṃ varṇitaṃ jīvamanobuddhicittāhaṃkārasvarūpaṃ tanmātrakalpanāntaṃ 
prāsaṅgikaṃ jagato māyāmātratvaṃ ca śrutvā vismito guruvacanaviśvāsājjagato 
māyāmātratvamanuvādenānumodamānastanmātrāṇāṃ 
sendriyasamaṣṭivyaṣṭisthūlaśarīrabhāvotpādakramaṃ jijñāsuḥ pṛcchati - 
aho ityādinā || 37 ||

brahmaṇi pratibhāsātmā tanmātraguṇagolakaḥ |
avaśyāyakaṇābhāso yathā sphurati tacchrutam || 38 ||

yathā'sau yāti apulyaṃ yathā bhavati cātmabhūḥ |
yathā svabhāvasiddhārthāttathā kathaya me prabho || 39 ||

vaipulyaṃ samaṣṭivyaṣṭisthūladehabhāvam | 
yathārthasvabhāvasiddhādarthādātmavastunaḥ sakāśādyathā 
ātmabhūrvyaṣṭisamaṣṭisthūlabhūgviśvavaiśvānarātmā yathā bhavati tathā 
kathaya me ityarthaḥ || 39 ||

p. 294) 180

śrīvasiṣṭha uvāca |

atyantāsaṃbhavadrūpamananyatsvasvabhāvataḥ |
atyantānanubhūtaṃ satsvānubhūtamivāgrataḥ || 40 ||

ullāsaphullo phullāṅga iti bālahṛdi sphuṭam |
yathodeti tathodeti pare brahmaṇi jīvatā || 41 ||

pṛṣṭhaṃ varṇayituṃ 
prathamamatyantāsaṃbhāvitānirvacanīyasthūlatāntasarvavāsanāvijṛmbhitajīvabh
āvāvirbhāvaṃ sadṛṣṭāntaṃ darśayati - atyantetyādidvābhyām | 
jīvalakṣaṇamatyantāsaṃbhavadrūpamaphullāṅgo vastutaḥ phullāṅgaśūnyo'pi 
phullāṅgo vetālo yathā bālahṛdi sphuṭamudeti tathodetītyanvayaḥ || 40 ||

mānameyātmikā śuddhā satyaivāsatyavaststhitā |
bhinneva ca na bhinnā syādbrahmaṇo bṛṃhaṇātmikā || 42 ||

ananubhūtamananāyogādanubhavasya ca mānameyādhīnatvānmanobhāvanimittaṃ 
mānameyavāsanodbhavamāha - māneti || 42 ||

yathā brahma bhavatyāśu jīvaḥ kalanajīvitaḥ |
tathā jīvo bhavatyāśu mano mananavedanāt || 43 ||

mananavedanānmananavāsanodbhavājjīvo mano bhavati | manvāno manaḥ iti 
śruterityarthaḥ || 43 ||

cittaṃ tanmātramananaṃ paśyatyāśu svarūpavat |
eṣa sadyo'nilalavaprakhyaḥ sphurati khāntare || 44 ||

taccittaṃ manastanmātragocaramananaṃ svīyaṃ svarūpavattanmātrātmanā 
āvirbhūtaṃ paśyatītyarthaḥ | astanimeṣaḥ avicchinnadṛgrūpaḥ 
anilalavaprakhyaḥ atisūkṣmaḥ eṣa tanmātrātmā khāntare cidākāśe sphurati | 
svataḥprakāśamāne sati tatsphūrtyā saṃvedanātmakaṃ sṛṣṭikālavaśena 
pañcīkaraṇadvārotpāditaṃ kāntaṃ hiraṇmayatvātsūryavatprakāśamānaṃ 
aparicchinnaciddṛṣṭyā avaśyāyakaṇopamaṃ brahmāṇḍarūpaṃ 
manuṣyādideharūpaṃ cātmani paśyatītyanuṣajyate || 44 ||

astanimeṣo'nubhavatyavaśyāyakaṇopamam |
saṃvedanātmakaṃ kālakalitaṃ kāntamātmani || 45 ||

ahaṃkimiti śabdārthavedanābhogasaṃvidam |
saṃvidaṃ tattvaśabdārthaṃ jīvaḥ paśyati sārthakam || 46 ||

tasminpathamaṃ śabdārthavibhāgāsphūrtyā saṃmugdhamahaṃtādhyāsaṃ tataḥ 
saṃsāratattvasmaraṇaṃ cāha - ahamiti | ahaṃ kimiti tattvato vā 
manuṣyādyākārato vā viśiṣya vedanāṃ na bhuṅkte tāṃ tathāvidhāṃ saṃvidaṃ 
prathamaṃ tataḥ sārthakaṃ puruṣārthavicārasahitaṃ 
prāktanajanmasahasrasmṛtyā garbhe jagattattvaśabdārthaṃ saṃvidaṃ ca 
paśyatītyarthaḥ || 46 ||

tādṛkṣavedanātso'tha rasaśabdārthavedanam |
bhāvijihvārthanāmnaikadeśe'nubhavati kṣaṇāt || 47 ||

tasyendriyakalpanāṃ krameṇāha - tādṛkṣetyādinā | tādṛkṣavedanātpiṇḍe 
sphuṭāhaṃbhāvavedanāditi sarvatrārthaḥ | jihvāśabdo rasanendriyaparastadarthasya 
rasasya nāmnā upalakṣitamiti śeṣaḥ | ekadeśe mukhavilādipradeśe || 47 ||

tādṛkṣavedanāttejaḥśabdārthonmukhatāṃ gataḥ |
bhaviṣyannetranāmnaikadeśe bhavati bhāsanam || 48 ||

tādṛkṣavedanātso'tha ghrāṇaṃ tadvṛṣṭivedanāt |
sthito yasminbhavatīti tāvaddṛśyāditā sthitā || 49 ||

taddṛṣṭirghrāṇadṛṣṭiḥ | iti anayā rītyā yasmin śrotrādibhāve'pi yāvatkālaṃ 
sthito bhavati tāvatkālaṃ śabdādidṛśyaṃ atti upabhuṅkte tacchīlatā asya 
sthitetyarthaḥ || 49 ||

evaṃprāyaḥ sa jīvātmā kākatālīyavacchanaiḥ |
viśiṣṭasaṃniveśatvaṃ bhāvitaṃ paśyati svataḥ || 50 ||

tasya saṃghātābhimānamāha - viśiṣṭeti | bhāvitaṃ prāgvāsanākalpitam || 50 
||

sa tasya saṃniveśasya tvasato'pi sataḥ sataḥ |
śabdabhāvaikadeśatvaṃ śravaṇārthena vindati || 51 ||

tasya śrotādibhiḥ śabdādibhoge tattadindriyatādātmyādhyāsamāha - sa 
tasyetyādinā | asato'pi sataḥ sataḥ sattvena saṃpannasya | 
śravaṇakriyālakṣaṇenārthena prayojanena śabdān bhāvayati grāhayatīti 
śabdabhāvaḥ śrotraṃ tallakṣaṇaṃ dehaikadeśatvaṃ vindati labhate || 51 ||

sparśabhāvaikadeśatvaṃ tvakśabdārthena vindati |
rasabhāvaikadeśatvaṃ rasanātvena vindati || 52 ||

rūpabhāvaikadeśatvaṃ netrārthākṛti paśyati |
gandhabhāvaikadeśatvaṃ nāsikātvena paśyati || 53 ||

evaṃ bhāvamayaiḥ sattāprakaṭīkaraṇakṣamam |
bhaviṣyadindriyākhyaṃ sa radhraṃ paśyati dehake || 54 ||

evamuktānuktendriyamayairbāhyārthasattāprakaṭīkaraṇakṣamaṃ indrasya 
paramātmano liṅgatvena bhāvinā bhaviṣyadindriyākhyam || 54 ||

ityevamādi jīvasya rāghavādyatanasya ca |
udeti pratibhāsātmā deha evātivāhikaḥ || 55 ||

jīvasya samaṣṭirūpasyādyatanasya vyaṣṭirūpasya ca || 55 ||

anākhyeyaṃ parā sattāsyātivāhikatāmiva |
sā gacchatyapyagacchantī tādṛksatyātmabhāvanāt || 56 ||

brahmaṇa evājñānādvividhātivāhikadehabhāvo jñānāttadapagamaśceti 
darśayati - anākhyeti | iyamiti cchedaḥ || 56 ||

mātṛmeyapramāṇādi yadā brahmaiva vedanāt |
tadātivāhikoktīnāṃ kaḥ prasaṅgastadeva tat || 57 ||

ātivāhikadehādimukhenādhyāropāpavādakalpanāpyātmavyutpādakavyavahāradṛ
^iśaiva na paramārthadṛśetyāśayenāha - mātriti || 57 ||

anyatvavedanādanyaḥ parasmādātivāhikaḥ |
brahmatvavedanādbrahma sā saṃvittirhi nānyajā || 58 ||

yadi yathāvedanameva vastu tarhi ko viśeṣastatrāha - sā saṃvittiriti | sā 
brahmatvavedanākhyā saṃvittirnānyajā na bhrāntijetyarthaḥ || 58 ||

śrīrāma uvāca |

asaṃbhavādasaṃvitterbrahmātmaikatayāthavā |
ko mokṣaḥ ko vicāraścetyalaṃ bhedavikalpanaiḥ || 59 ||

yadyevaṃ tarhi cidekarase brahmaṇyajñānasyaivāyogāttadabhāve 
jīvabhedakalpakābhāvena brahmātmaikatvasya svataḥsiddhervā 
svātiriktamokṣaphalasya tatprāpakavicārādeśca saṃbhava eva nāstīti kathaṃ 
tatpravṛttiriti rāmaḥ śaṅkate - asaṃbhavāditi || 59 ||

p. 295) 180

śrīvasiṣṭha uvāca |

siddhānta evaiṣa praśnaste rāma rājate |
akālapuṣpamālā hi śobhanāpi na śobhate || 60 ||

kimayaṃ tattvaṃ buddhvā praśna utābuddhvā | ādye vicārānarthakye 
iṣṭāpattirdvitīye tu nāsyāvasara ityāśayena vasiṣṭhaḥ samādhatte - 
siddhāntakāle ityādinā | na śobhate autpātikānarthaśaṅkābhayahetutvāditi 
bhāvaḥ || 60 ||

sārthaivānarthikā'kālamālā vilāsitā yathā |
tathaivā'kālamijjantau sarvaṃ kāle hi śobhate || 61 ||

arthāntaranyāsoktamarthamupamānenāpi spaṣṭamāha - sārthaiveti | vilasitā 
śobhamānāpyakālapuṣpamālā yathā tātkālikopabhogena sārthaiva satī 
autpātikānarthahetutvena janaharṣāhetutvādanarthikā tathaiva aparipākadaśāpanne 
jantau akālotpannā minotyartha pramāpayatīti mit uktirapyanarthiketyarthaḥ || 61 ||

pratibandhābhyanujñānāṃ kālo dāteti dṛśyate |
nanu sarvapāarthānāṃ kālena phalayogataḥ || 62 ||

tatkutastatrāha - pratibandheti | 
hemantādikālaśālyādyaṅkurodayapratibandhasya 
yavādyaṅkurodayābhyanujñānasya ānukūlyasya ca dātetyanvayavyatirekābhyāṃ 
dṛśyate loke | natvityavaśyamityarthe || 62 ||

evameva sa jīvātmā svapnātmā samupasthitaḥ |
pitāmahatvamucchranaṃ paśyannātmani kālataḥ || 63 ||

evaṃ rāmasya śaṅkāṃ helanayā samādhāya anākhyeyaṃ paraṃ 
brahmāsyātivāhikatāmivetyantaṃ yaduktaṃ [vastuno iti pāṭhaḥ] 
tadevānusṛtyātivāhikadehasamaṣṭyupahite pitāmahatvakalpanāmāha - 
evameveti | svapnātmā svapnasamaṣṭyātmā | upāsanāparipākenopāsyabhāvena 
phalībhūtena samupasthitaḥ | kālataḥ kālena tadbhāvocitena || 63 ||

oṃmuccāraṇasaṃvittivedanācca prapaśyati |
yatkaroti manorājyaṃ bhavatyāśu sa tanmayaḥ || 64 ||

tasya praṇavoccāraṇena tadarthasaṃvittyā sarvaprapañcasraṣṭṛtvaṃ darśayati 
- oṃmuccāraṇeti || 64 ||

idamevamasatsarvamiva vyomni tatātmani |
parvatoccākṛtirvyoma jagadvyomni vijṛmbhate || 65 ||

evaṃca vyaṣṭimanorājyavatsamaṣṭimanorājyabhūtasyāsya jagataḥ asattvameveti 
phalitamityāha - idamevamiti | vyomni kalpitaṃ sarvaṃ talamalinatvādīva | 
tathāca parvatānāṃ mervādīnāmuccākṛtirunnatākāro'pi vyomaiva | kiṃ 
punaranyadalpam | yato vāyvādikrameṇa jagadvyomnyevāropeṇa vijṛmbhate 
tato'sya talamālinyādisāmyamevetyarthaḥ || 65 ||

neha prajāyate kiṃcinneha kiṃcidvinaśyati |
jagadgandharvanagararūpeṇa brahma jṛmbhate || 66 ||

evaṃca sṛṣṭivyutpādanaṃ prapañcamithyātvajñāpanāyaiva na 
vāstavasargapradarśanāyetyabhipretya na nirodho na cotpattiḥ 
ityādiśrutyāśayamudghāṭayati - neheti || 66 ||

yathaiva padmajādīnāṃ jīvānāṃ sadasanmayī |
sattā tathaiva sarveṣāmāsarīsṛpamāsuram || 67 ||

jīvatvamapi jagatkoṭāveveti darśayituṃ jagato jīvasamasattākatvaṃ darśayati - 
yathaiveti | yauktikadṛśā sadasanmayī vicārāsahā | adhaḥ sāsarīsṛpaṃ ūrdhva 
āsuraṃ surānabhivyāpyetyarthaḥ || 67 ||

saṃvitsaṃbhrama evāyamevamabhyutthito'pyasan |
ābrahmakīṭasaṃvitteḥ samyaksaṃvedanātkṣayaḥ || 68 ||

paramārthadṛśā tvāha - saṃviditi | ābrahmakīṭaṃ prasiddhāyāḥ 
saṃvitteranubhavābhyutthito'pyasan | kutaḥ yato'sya samyaksaṃvedanātkṣayo bādha 
ityarthaḥ || 68 ||

yathā saṃpadyate brahmā kīṭaḥ saṃpadyate tathā |
kīṭastu rūḍhabhūtaughavalanāttucchakarmakaḥ || 69 ||

ābrahmakīṭasaṃvitterityuktāṃśamupapādayati - yatheti | tarhi kathaṃ kīṭasya 
kṣudrakarmatā tatrāha - kīṭastviti | bhūtaughavalanāt citte 
bhautikamālinyādhikyāditi yāvat || 69 ||

yadeva jīvanaṃ jīve cetyonmukhacidātmakam |
tadeva pauruṣaṃ tasminsāraṃ karma tadeva ca || 70 ||

upādhyanusāriṇī jīvatā tadanusāripauruṣaṃ tadeva phalaparyavasitaṃ karma tacca 
tadeva pauruṣamevetyarthaḥ || 70 ||

brahmaṇaḥ sukṛtātpāpātkīṭakasya samutthiteḥ |
cittanmātrātmikā [ajñātā yā cit tanmātrātmikā pūrvaṃ 
ṣaṭpañcāśaśloke anākhyeyaṃ parā sattā iti mūle atratu anākhyeyaṃ 
paraṃ brahma iti vartate tatra sadasadviśairvicāraṇīyam] bhrāntiḥ 
prekṣāmātraṃ bhavetkṣayaḥ || 71 ||

tatra sukṛtarūpasārotkarṣaparamāvadhiphalaṃ brahmatā 
duṣkṛtarūpasārotkarṣaparamāvadhiphalaṃ kīṭakateti 
vaicitryanimittabhede'pyajñātacinmātraprayuktā 
dvaitabhrāntirjñānamātraprayuktastadapagama ityetadubhayatrāpi tulyamevetyāha 
- brahmaṇa iti || 71 ||

mātṛmānaprameyāṇi na cinmātretaradyataḥ |
tato dvaitaikyavādārthaḥ śaśaśṛṅgābjnīsamaḥ || 72 ||

nanu yāvanmātā mānena prameyaṃ dvaitaṃ vetti tāvaddvaitaṃ tadapagame 
tvaikyameveti kramikadvaitaikyasvabhāvatvameva vastuto [vastuno iti 
pāṭhaḥ] vāstavaṃ kiṃ na syāttatrāha - mātriti | na dvaitaṃ 
mātṛmānaprameyaṃ mātṛmānaprameyadvaitasyāpi 
mātṛmānāntarāpekṣāpattyā anavasthāpātāt | atasteṣāṃ cinmātratve 
dvaitaikyasādhakāntarābhāvāddvaitaikyavādārthaḥ 
śaśaśṛṅganabhobjinīsama ityarthaḥ || 72 ||

bhāvadārḍhyātmakaṃ mithyā brahmānando vibhāvyate |
ātmaiva kośakāreṇa lālādārḍhyātmakaṃ yathā || 73 ||

yadi na dvaitaṃ mānaseyaṃ tarhi kathaṃ 
kuddālakoṭidurbhedabhuvanādibhāvadārḍhyātmakaṃ pratīyate tatrāha - 
bhāvadārḍhyātmakamiti | brahmānandātmaka ātmaiva 
bandhakabhuvanādibhāvadārḍhyātmakaṃ dvaitamiti bhrāntyānubhūyate | yathā 
kośakārakīṭena svalālādārḍhyātmakaṃ bandhanamanubhūyate tadvadityarthaḥ || 
73 ||

p. 296) 181

manasā brahmaṇā yadyadyathā dṛṣṭaṃ vibhāvitam |
tattathā dṛśyate tajjñaiḥ svabhāvasyaiṣa niścayaḥ || 74 ||

yadyātmakalpita eva bandhastarhi pratipuruṣaṃ yathābhilaṣitakalpanaiva 
syānnāniṣṭakalpanamityāśaṅkyāha - manaseti | sarvamanaḥsamaṣṭyātmanā 
brahmaṇā bhoktṛkarmānusāreṇa yadyadvastu yathā sraṣṭavyatvena dṛṣṭaṃ 
yādṛśakāryārthaṃ vibhāvitaṃ ca tattat anyairapi tajjñairjīvaistathā dṛśyate | 
tatkutaḥ | yataḥ svabhāvasya niyatereṣa niścayo vyavasthita ityarthaḥ || 74 ||

yathā yaduditaṃ vastu tattattanna vinā bhavet |
nimeṣamapi kalpaṃ vā svabhāvasyaiṣa niścayaḥ || 75 ||

vaṭabījādeva vaṭāṅkuro na kuṭajabījāt | budbudaḥ katipayanimeṣaṃ tiṣṭhati 
brahmāṇḍaṃ tu mahākalpamiti hetuphalādiniyatibalādapi na yathecchaṃ 
kalpanaprasaktirityāha - yatheti || 75 ||

alīkamidamutpannamalīkaṃ ca vivardhate |
alīkameva svadate tathālīkaṃ vilīyate || 76 ||

na cāsmadādyasvātantryabalānniyatikṛtaśaktikālādivyavasthādarśanācca 
satyamevedaṃ jagaditi bhramitavyamityāha - alīkamiti | alīkaśabdo 
mithyāvacanaḥ | svadate rocate bhoktṝṇāṃ bhogakāle || 76 ||

śuddhaṃ sarvagataṃ brahmānantamadvitīyaṃ [1] 
duḥkhabodhavaśāda-
śuddhamivāsadivānekamivāsarvagamivāvabudhyate || 77 ||

sargatrayeṇa padmairvistareṇoktamarthajātaṃ gadyaiḥ saṃkṣipya darśayati - 
śuddhamityādinā | duravabodho bhrāntistadvaśāt || 77 ||

jalamanyattaraṅgo'nya iti bālakukalpanayā bhedaḥ kalpyata 
evamavāstavastasmādyo yo'yamābhāti bhedaḥ sa kevalamatattvavidbhiḥ 
parikalpito rajjvāṃ sarpa iva evaṃ bhedābhedaśaktyorarimitrayoreva 
brahmaṇyeva saṃbhavet || 78 ||

yathā jalamanyattaraṅgo'nya iti bālānāṃ mūrkhāṇāṃ kukalpanayaivā'vāstavo 
bheda evaṃ jagadbhedo'pyavāstava eva kalpyate | jale taraṅgabhedasya 
pariṇāmatvadṛṣṭau na vivartatā sphuṭeti dṛṣṭāntāntaramāha - rajjvāṃ 
sarpa iveti | bhedābhedaśaktyoḥ sthitiriti śeṣaḥ | arimitrayorviruddhāviruddhayoreva 
na kadācidapi tatsvabhāvatyajorityevakārārthaḥ || 78 ||

tenātmanā'dvitīyenaiva dvitvamivātataṃ yathā salilena taraṃgakalpanayā 
suvarṇena kaṭakakalpanayaivamiti atastena svayamevātmanātmānya iva cetyate 
|| 79 ||

tena brahmabhūtenātmanā pratīcā ātataṃ vistāritam || 79 ||

ataḥ kalanā jātā saiva sphāratāṃ prāpya manaḥ saṃpannaṃ 
tenāhaṃbhāvaḥ kalpito nirvikalpapratyakṣarūpametatprathamaṃ 
tanmanastadahaṃ bhavati kṣipramahaṃśabdārthabhāvanāt || 80 ||

kalanā nirvikalpakajagatsphūrtiḥ | sphāratāṃ savikalpatām | tathaiva tadvyācaṣṭe | 
nirvikalpapratyakṣarūpametatprathamaṃ tanmanastadahaṃ bhavatīti 
ahaṃśabdārthabhāvanāttadubhayagocarasaṃskārodbhavāt || 80 ||

tato manohaṃkārābhyāṃ smṛtiranusaṃhitā 
taistribhistadanubhūtatanmātrāṇi kalpitāni tanmātreṣu jīvena cittātmanā 
svayaṃ kākatālīyavadbrahmopādānādiyānsaṃniveśaḥ kalpito dṛśyate || 
81 ||

anusaṃhitā yathānubhavamutpāditā | tayā smṛtyā anubhūtāni yathānubhavaṃ 
smṛtāni | kalpitāni sṛṣṭāni | jīvena brahmalakṣaṇādupādānakāraṇādiyān 
brahmāṇḍavistṛto jagatsaṃniveśaḥ kalpitaḥ | hastapādādimān iti pāṭhāntare 
spaṣṭam || 81 ||

evaṃ yadeva manaḥ kalpayati tadeva paśyati |
sadvā bhavatvasadvā cittaṃ yatkalpayatyabhiniviṣṭam |
tattatpaśyati yāsyati sadiva pratibhāsamupagataṃ sadyaḥ || 82 ||

upavarṇitaḥ sṛṣṭikramo loke'pyevameva svapne prasiddha ityāha - yadeveti | 
paśyati svasaṃbhramādāviti śeṣaḥ | nanu svāpnaṃ prātibhāsikamasat kathaṃ sato 
vyāvahārikasya dṛṣṭāntastatrāha - sadveti | cittaṃ manaḥ abhiniviṣṭaṃ 
ciraṃ tadbhāvanopacitaṃ sadyadeva kalpayati tadavaśyaṃ paśyati darśanena 
satsatyamiva pratibhāsamāgataṃ prāptaṃ satsadyo yāsyati vyavahāropayogitayā 
prāpsyati cetyarthaḥ || 82 ||

ityārṣe śrīvāsiṣṭhamahārāmāyaṇe vālmīkīye mokṣopāye utpattiprakaraṇe 
satyopadeśo nāma saptasaṣṭitamaḥ sargaḥ || 67 ||

iti śrīvāsiṣṭhamahārāmāyaṇatātparyaprakāśe utpattiprakaraṇe satyopadeśo 
nāma saptaṣaṣṭitamaḥ sargaḥ || 67 ||


aṣṭaṣaṣṭitamaḥ sargaḥ 68 

śrīvasiṣṭha uvāca |

atraivodāharantīmamitihāsaṃ purātanam |
rākṣasyoktaṃ mahāpraśnajālamāvalitākhilam || 1 ||

varṇyate vistareṇātra karkaṭī nāma rākṣasī |
tasyāścograṃ tapaḥ sarvajantujālajighāṃsayā || 1 ||

vistarasaṃkṣepābhyāṃ varṇite'rthe dṛḍhīkārāya 
karkaṭyupākhyānākhyetihāsamukhena rākṣasyāḥ kirātarājamantrisaṃvādaṃ 
vistareṇa vivakṣustamavatārayati - atraiveti | āvalitaṃ tattvato vimarśena 
vyāptamakhilaṃ jagadyatra || 1 ||

asti kajjalapaṅkādrerivogrā śālabhañjikā |
himādreruttare pārśve karkaṭī nāma rākṣasī || 2 ||

kajjalamayātpaṅkādadrervāṃ nirmitā śālabhañjikā pratimeva varṇataḥ | 
karmatastūgrā || 2 ||

viṣūcikābhidhānā ca nāmnāpyanyāyabādhikā |
vindhyāṭavīva dehena śuṣkā kārśyamupāgatā || 3 ||

tasyā dve nāmanī anye darśayati - viṣūciketi || 3 ||

p. 297) 181

mahābalāgninayanā rodorandhrārdhapūraṇī |
nīlāmbaradharā kṛṣṇā dehabaddheva yāminī || 4 ||

agniriva prajvalannayanā | rodasyordyāvāpṛthvyo randhramantarālaṃ 
tadardhapūraṇīti vaipulyātiśayoktiḥ || 4 ||

nīhāravasanacchannā medurābhraśiraḥpaṭā |
lambābhrabimbollasitā nityotthatimirordhvajā || 5 ||

nīhārairvasanena paridhānīyeneva cchannā | medurāṇyabhrāṇyeva śiraḥpaṭa 
uttarīyaṃ yasyāḥ | lambamānamabhrabimbamiva ullasitā | nityotthaṃ 
timiramivordhvajāḥ keśā yasyāḥ || 5 ||

sthiravidyullatānetrā tamālatarujānukā |
vaidūryaśūrpāgranakhī bhasmanīhārahāsinī || 6 ||

vaidūryavarṇāḥ śūrpāgrākārāśca nakhā yasyāḥ || 6 ||

nirmāṃsanaradehaughapuṣpasragdāmabhūṣitā |
sarvāṅgodāttasaṃprotaśavamālāvirājitā || 7 ||

vetālāveśavicalatkālakaṅkālakuṇḍalā |
arkādānotkadīrghāgrabhīmograbhujamaṇḍalā || 8 ||

vetālaiḥ saha āveśo nartanābhiniveśastena vicalatī spandamāne kālavarṇe 
kaṅkālakuṇḍale yasyāḥ | arkasyādāne grahaṇe utkamutkaṇṭhitamiva dīrghāgram 
|| 8 ||

tasyā vipulakāyatvāddurlabhatvānnijāndhasaḥ |
atṛpto'rṇavalekhāyā ivābhūjjāṭharo'nalaḥ || 9 ||

nijasya svajātyucitasyāndhasa odanasya | āhārasyeti yāvat || 9 ||

na kadācana sā tṛptimupayātā mahodarī |
vaḍavānalajihveva cintayāmāsa caikadā || 10 ||

jambūdvīpagatānsarvānnigirāmi janānyadi |
anāratamanuśvāsaṃ jalarāśimivārṇavaḥ || 11 ||

anuśvāsaṃ pratiśvāsam || 11 ||

meghena mṛgatṛṣṇeva tanme kṣudupaśāmyati |
aviruddhaiva sā yuktiryayāpadi hi jīvyate || 12 ||

meghena mṛgatṛṣṇā svahetvātapanivāraṇe kṛte yathā śāmyati tadvat | yayā 
yuktyā āpadi jīvyate sā yuktirhi aviruddhā saṃmatā || 12 ||

mantrauṣadhatapodānadevapūjādirakṣitam |
samameva janaṃ sarvaṃ nirbādhaṃ kaḥ prabādhate || 13 ||

yugapatsarvajanagrasanayuktistu aśakyatvādviruddhaivetyāśayenāha - mantreti 
| samaṃ yugapat || 13 ||

tapaḥ karomi paramamakhinnenaiva cetasā |
tapasaiva mahogreṇa yaddurāpaṃ tadāpyate || 14 ||

tarhi kathaṃ sarvajanagrasanamanorathasiddhistatrāha - tapa iti || 14 ||

iti saṃcintya sā sarvajantujātajighāṃsayā |
taporthamatha sasmāra parvataṃ bhūtadurgamam || 15 ||

parvataṃ himavantam || 15 ||

āruroha ca tacchṛṅgaṃ sthiravidyudvilocanā |
hastapādādimaddehā śyāmalevābhramaṇḍalī || 16 ||

dehaśabdaḥ svarūpaparaḥ || 16 ||

tatra gatvātha sā snātvā tapaḥ kartuṃ kṛtasthitiḥ |
atiṣṭhadekapādena candrārkāspandalocanā || 17 ||

candrārkāviva dīpte aspande locane yasyāḥ || 17 ||

krameṇa divasāḥ pakṣāstasyā māsartavo yayuḥ |
śītātapeṣu līnāyāḥ kṛtāyā iva śailataḥ || 18 ||

śailataḥ kṛtāyā iveti tapaḥkleśasahanādutprekṣā || 18 ||

sā babhūvābhramālāyāḥ samāsaṃ stambhitākṛtiḥ |
kṛṣṇordhvagordhvakeśī ca khamāhartumivodgatā || 19 ||

nailyādabhropamā | āhartuṃ āhāraṃ kartuṃ | grasitumiti yāvat || 19 ||

ālokya tāṃ pavanajarjaritāṅgakatvak
cīrāṅgaṇākṛtiraṇatpavanāvadhūtaiḥ |
ūrdhvasthamūrdhajatamaḥpaṭalairdadhānāṃ
tāraughamauktikamajaḥ samupājagāma || 20 ||

pavanaiḥ śītoṣṇapāṃsurukṣavāyubhirjarjaritānāṃ 
śithilīkṛtānāmaṅgakānāṃ kṛśāṅgānāṃ lambamānā tvageva cīraṃ 
valkalamiva yasyāstathābhūtām | gaṇāḥ senāstadākṛti | tadvaditi yāvat | 
raṇadbhiḥ pavanairavadhūtaiḥ kampitaiḥ 
ūrdhvadiksthairmūrdhajalakṣaṇaistamaḥpaṭalaistārā nakṣatrāṇi tatsamūharūpaṃ 
mauktikaṃ dadhānā tāṃ karkaṭīlokya tasyai varaṃ dātumajo brahmā 
samupājagāmeti vakṣyamāṇasya saṃkṣipyoktiḥ || 20 ||

ityārṣe śrīvāsiṣṭhamahārāmāyaṇe vālmīkīye utpattiprakaraṇe līlopākhyāne 
rākṣasīvarṇanaṃ nāmāṣṭaṣaṣṭitamaḥ sargaḥ || 68 ||

iti śrīvāsiṣṭhamahārāmāyaṇatātparyaprakāśe utpattiprakaraṇe rākṣasīvarṇanaṃ 
nāmāṣṭaṣaṣṭitamaḥ sargaḥ || 68 ||


ekonasaptatitamaḥ sargaḥ 69 

śrīvasiṣṭha uvāca |

atha varṣasahasreṇa tāṃ pitāmaha āyayau |
dāruṇaṃ hi tapaḥ siddhyai viṣāgnirapi śītalaḥ || 1 ||

dattvātra dhātuḥ karkaṭyai yathābhilaṣitaṃ varam |
mantraṃ ca guṇirakṣārthaṃ svaloke gatirucyate || 1 ||

kuto durvṛttāyāmapi tasyāṃ durlabhatamo dhātuḥ prasādastatrāha - 
dāruṇamiti | siddhyai bhavatyeveti śeṣaḥ | yatastapaḥsiddhau viṣasahito'gnirapi 
śītalo bhavati | nāsādhyaṃ tapaso'stīti bhāvaḥ || 1 ||

manasaiva praṇamyainaṃ sā tathaiva sthitā satī |
ko varaḥ kṣucchamāyālamiti cintānvitābhavat || 2 ||

p. 298) 182

ā smṛtaṃ prārthayiṣye'haṃ varamekamimaṃ vibhum |
anāyasī cāyasī ca syāmahaṃ jīvasūcikā || 3 ||

smaraṇe'yamākāro nipāto na tvāṅ | anāyasī rogarūpā | jīvayuktā sūcikā 
jīvasūcikā || 3 ||

asyoktyā dvividhā sūcirbhūtvā lakṣyā viśāmyaham |
prāṇināṃ saha sarveṣāṃ hṛdayaṃ surabhiryathā || 4 ||

asya brahmaṇa uktyā vareṇa saha yugapat surabhirghrāṇākṛṣṭaṃ saugandhyaṃ 
yathā || 4 ||

yathābhimatametena graseyaṃ sakalaṃ jagat |
krameṇa kṣudvināśāya kṣudvināśaḥ paraṃ sukham || 5 ||

etena krameṇa upāyena || 5 ||

iti saṃcintayantīṃ tāmuvāca kamalālayaḥ |
anyādṛśyāstathā dṛṣṭvā stanitābhrāravopamam || 6 ||

śāntidāntidayāditapasvidharmaviruddhalokahiṃsābhilāṣiṇītvādanyā##-

brahmovāca |

putri karkaṭike rakṣaḥkulaśailābhramālike |
uttiṣṭha tvaṃ tu tuṣṭo'smi gṛhāṇābhimataṃ varam || 7 ||

praśaṃsā bhāvikalyāṇadyotanārthā || 7 ||

karkaṭyuvāca |

bhagavanbhūtabhavyeśa syāmahaṃ jīvasūcikā |
anāyasī cāyasī ca vidhe'rpayasi cedvaram || 8 ||

śrīvasiṣṭha uvāca |

evamastviti tāmuktvā punarāha pitāmahaḥ |
sūcikā sopasargā tvaṃ bhaviṣyasi viṣūcikā || 9 ||

sūkṣmayā māyayā sarvalokahiṃsāṃ kariṣyasi |
durbhojanā durārambhā mūrkhā duḥsthitayaśca ye || 10 ||

sūkṣmayā janairdurlakṣyayā | durbhojanā niṣiddhāpakvākālabhojanā 
atibhojanāśca | durārambhāḥ parāniṣṭārambhakāḥ | duḥsthitayaḥ 
aśāstrīyamārgasthāḥ || 10 ||

durdeśavāsino duṣṭāsteṣāṃ hiṃsāṃ kariṣyasi |
praviśyā'hṛdayaṃ prāṇaiḥ padmaplīhādibādhanāt || 11 ||

prāṇaiḥ prāṇadvārā āhṛdayaṃ apānamārabhya hṛdayaparyantaṃ praviśya 
hṛdayapadmasya plīhasya tatsaṃnihitamāṃsagrantherādipadādvastiśirādīnāṃ ca 
bādhanāt pīḍanāt || 11 ||

vātalekhātmikā vyādhirbhaviṣyasi viṣūcikā |
saguṇaṃ viguṇaṃ caiva janamāsādayiṣyasi || 12 ||

saguṇaṃ śāstrasadācāraniṣṭham | tadanyaṃ viguṇam || 12 ||

guṇānvitacikitsārthaṃ mantro'yaṃ tu mayocyate |

brahmovāca |

himādreruttare pārśve karkaṭī nāma rākṣasī || 13 ||

cikitsā rogapratīkārastadartham || 13 ||

viṣūcikābhidhānā sā nāmnāpyanyāyabādhikā |

tasyā mantraḥ |

oṃ hrīṃ hrāṃ rīṃ rāṃ viṣṇuśaktaye namaḥ | oṃ namo bhagavati 
viṣṇuśaktimenāṃ oṃ harahara nayanaya pacapaca mathamatha utsādaya dūre 
kuru svāhā himavantaṃ gaccha jīva saḥ saḥ saḥ candramaṇḍalagato'si svāhā |

iti mantrī mahāmantraṃ nyasya vāmakarodare |
mārjayedāturākāraṃ tena hastena saṃyutaḥ || 14 ||

anyāyā nyāyapathātivartinasteṣāṃ bādhikā | dvividhā hi viṣṇuśaktirādyā māyā 
yadadhīnā anyāḥ sarvāḥ śaktayaḥ | aparā tu tadadhīnā prativastuniyatā 
sāttvikādibhedabhinnā ca | tatra tāmasyāḥ saṃhāraśakteraṃśāḥ 
prāṇiduṣkarmaphalajananaśaktiviśeṣā rogāḥ | atastannivṛttaye ādyā 
māyāśaktiḥ praṇavamāyādirahasyabījaiḥ pañcabhiḥ saṃbodhya namaskṛtya 
prārthyate | oṃmiti caturthyantam | namaḥśabdayogāt | parabrahmātmikāyai nama 
ityarthaḥ | bhago māhātmyaṃ sarvaniyamanavīryaṃ vā tadvati ādyaviṣṇuśakte 
tvaṃ dvitīyāṃ enāṃ tvadaṃśabhūtāṃ rogātmikāṃ viṣṇuśaktiṃ | oṃkāravācye 
kāraṇasvarūpe harahara bhṛśamupasaṃhara | nityavīpsayoḥ iti bhṛśārthe 
dvirvacanam | naya svasthānaṃ prāpaya | paca pākeneva sadyo mṛdūkuru | matha 
dadhivadviloḍaya | utsādaya asmātsthānādanyato naya | uktairanyairvā prakārairdūre 
kuru | svāheti havirdānādinā pūjyatvadyotanārtham | evamādiśaktiṃ saṃprārthya 
tadadhīnā rogaśaktiḥ prārthyate himavantaṃ svasthānaṃ gaccheti | tato rogiṇaṃ 
pratyāha | saḥ prāktanaduṣkarmaṇābhibhūtaḥ sa rogeṇābhibhūtaḥ sa mṛtyunā 
vākṛṣyamāṇastvaṃ mantrasāmarthyānmṛtojjīvanasamarthenāmṛtena 
[rthyājjivamṛtojjīvana iti kvacit] saṃpūrṇaṃ candramaṇḍalaṃ 
madīyabhāvanayā gataḥ prāpto'si | ante svāheti dīpte'gnau haviṣa iva 
pūrṇacandramaṇḍale rogiṇo bhāvanayā prakṣepaḥ kārya iti dyotanārtham | iti 
imaṃ mantraṃ mantrī likhitvā vāmakarasyodare tale nyasya || 14 ||

himaśailābhimukhyena vidrutāṃ tāṃ vicintayet |
karkaṭīṃ karkaśākrandāṃ mantramudgaramarditām || 15 ||

tāṃ viṣūcikām | vidrutāṃ palāyitām || 15 ||

āturaṃ cintayeccandre rasāyanahṛdi sthitam |
ajarāmaraṇaṃ yuktaṃ muktaṃ sarvādhivibhramaiḥ || 16 ||

rasāyanahṛdi amṛtagarbhe | yuktaṃ samāhitacittam || 16 ||

sādhako hi śucirbhūtvā svācāntaḥ susamāhitaḥ |
krameṇānena sakalāṃ procchinatti viṣūcikām || 17 ||

pāṭhakramādārthakramabalīyastvācchaucācamanādipūrvameva kāryam || 
susamāhitaḥ avyagracittaḥ || 17 ||

p. 299) 182

iti gaganagatastrilokanātho
gaganagasiddhagṛhītasiddhamantraḥ |
gata upagataśakravandyamāno
nijapuramakṣayamāyamujjvalaśrīḥ || 18 ||

trilokanātho brahmā gaganagaiḥ siddhairgṛhītaḥ siddho'vyāhato mantro yasya 
tathāvidhaḥ san kāryāntarasiddhaye upagatena śakreṇa vandyamānaḥ san akṣayāḥ 
parairupahantumaśakyā māyāḥ satyasaṃkalpasidhāḥ 
paracittasāṃkalpikapitṛmātṛbhrātṛgandhamālyādilokarūpā 
vicitrabhogyamāyā yatra tathāvidhaṃ nijapuraṃ satyalokaṃ gataḥ || 18 ||

ityārṣe śrīvāsiṣṭhamahārāmāyaṇe vālmīkīye utpatti0 sūcyupākhyāne 
viṣūcikāmantrakathanaṃ nāmaikonasaptatitamaḥ sargaḥ || 69 ||

iti śrīvāsiṣṭhamahārāmāyaṇatātparyaprakāśe utpattiprakaraṇe 
viṣūcikāmantrakathanaṃ nāmaikonasaptatitamaḥ sargaḥ || 69 ||


saptatitamaḥ sargaḥ 70

śrīvasiṣṭha uvāca |

atha bhūdharaśṛṅgābhā sā mahākṛṣṇarākṣasī |
kajjalāmbudalesveva tānavaṃ gantumudyatā || 1 ||

kramaśastanutāpūrvaṃ sūcirūpadvayaṃ gatiḥ |
sūcyāḥ prāṇiśarīreṣu praveśaścopavarṇyate || 1 ||

tanu sūkṣmaṃ tadbhāvaṃ tānavam || 1 ||

babhūvābhropamākārā tato viṭaparūpiṇī |
puṃspramāṇā tato'pyāsīdathābhūddhastamātrikā || 2 ||

tadeva prapañcayati - babhūvetyādinā | viṭaparūpiṇī 
vṛkṣaśākhāpramāṇā || 2 ||

tataḥ prādeśamātrā sā tato'pyaṅgulirūpiṇī |
tato māṣaśamītulyā tataḥ sūcī babhūva ha || 3 ||

māṣaśamī māṣaśimbī | sūcī sthūlasūcī || 3 ||

tataḥ kauśeyasūcitvaṃ padmakesarasundarī |
prāpa sā śikharākārā saṃkalpādririvāṇutām || 4 ||

kauśeyasīvanayogyā sūkṣmatamasūcī tadbhāvam | ayaṃca sthūlaśarīrasya 
krameṇa sūkṣmībhāvastasyāḥ svasaṃkalpakalpitasyaiva | parāvidyākalpitasya 
tvagre tatraiva galitatvaṃ vakṣyati || 4 ||

rarāja sūcikā kṛṣṇā sūkṣmāyasamanāyasī |
puryaṣṭakena calitā vyomagā vyomavāsinī || 5 ||

sā sūkṣmamāyasamayo vikāro bhūtvā kṛṣṇā sūcikā anāyasī jīvasūcikā ca satī 
rarāja | 
mahābhūtakarmendriyajñānendriyaprāṇāntaḥkaraṇāvidyākāmakarmasaṃghātāt
makapuryaṣṭakena || 5 ||

sūcī dṛśyata evāsau natvayo nāma vidyate |
saṃvidbhramakule caiṣā svalpasūcīva lakṣyate || 6 ||

idaṃ cāsyāḥ sūcitvaṃ dṛśyabhrāntikalpitameva na vāstavam | 
varaśāpasahasrairapi vastvanyathābhāvāyogādityāśayenāha - sūcīti | 
saṃvidbhramāṇāṃ kule samūhamadhye eṣāpyekā bhrāntirityarthaḥ || 6 ||

ratnasūcīva masṛṇā manomananasaṃyutā |
vaidūryaraśmilekheva bhānusaṃtānasundarī || 7 ||

bhānūnāṃ sūryakiraṇānāṃ saṃtānenāntaḥpraveśena sundarī ratnasūcīva 
vaidūryaraśmilekheva ca lakṣyate | manomananasaṃyutetyātāvān 
dṛṣṭāntādviśeṣa ityarthaḥ || 7 ||

kajjalāmbhodasaṃkalkalateva pavanāhṛtā |
sūkṣmarandhrekṣaṇasvacchadṛṣṭajyotiḥkanīnikā || 8 ||

sūryakiraṇāsaṃparke tvāha - kajjaleti | kajjalamayo'mbhodo meghastadrūpasya 
saṃkalkasya piṇḍasya latāpratāno leśaḥ | pavanenāhṛtā upanītā | sūkṣmaṃ 
yadrandhraṃ tatra viśiṣṭayorīkṣaṇayordṛśoḥ svacchadṛṣṭajyotiṣī iva 
kanīnike kṛṣṇatāre yasyāḥ || 8 ||

sumukhagrāhyarūpeṇa ślakṣṇapucchaśikhāṇunā |
tadā vaipulyaśāntyarthaṃ paraṃ maunavrataṃ gatā || 9 ||

sūkṣmayā pucchaśikhayā pucchāgreṇāṇunā paramāṇukalpena sumukhaṃ 
prasannavadanaṃ yathā syāttathā varadānādgrāhyeṇa abhīṣṭatamena sūcīrūpeṇa 
nimittena pūrvatanadehavaipulyasya śāntyartha tadā prākkāle maunaṃ 
munisaṃbandhi tapovrataṃ gatā paraṃ nūnaṃ ityutprekṣā | asyāstapovrataṃ 
svavaipulyaśāntāveva paryavasannaṃ vyarthamivāsīdityāśayaḥ || 9 ||

sudūrāddīpavaddṛṣṭaṃ khatanmātratvamāgatā |
dūrādeva manojñena prodgirantī mukhena kham || 10 ||

kīdṛśaṃ kathaṃ ca tatsūcīrūpaṃ sā prāptā tadāha - sudūrāditi | 
sudūrādvīkṣaṇe jvalannetrayoḥ saṃdhyadarśanādekadīpavaddṛṣṭaṃ 
sūcīśarīrasyādarśanātsvatanmātratvamākāśasāmyamāgatā prāptā | dehe 
antargatasyākāśasya saukṣmyaprāptau bahiravasthānānmanojñena 
varaprāptiprasannena mukhena khaṃ prodgirantī vamantīvetyutprekṣā || 10 ||

kuñcitekṣaṇasaṃdṛśyā dīrghadīpāṃśukomalā |
sadyaḥsnātasamutsannabālavālavilāsinī || 11 ||

punaḥ sā kīdṛśī tatrāha - kuñcitetyādinā | dīrghā dūraprasṛtā 
dīpāṃśavo dīpakiraṇā iva komalā sūkṣmā | ata evaikāgryāya 
kuñcitairīkṣaṇairdraṣṭṛdṛṣṭibhiḥ saṃdṛśyā | sadyaḥsnātena snānena 
samutsanno bālānāmarbhakāṇāṃ bālaḥ keśa iva vilāsinī vilasanaśīlā || 11 ||

tanturbisādivoḍḍīnā bāhyasaṃcārakautukāt |
brahmanāḍirivodyuktā bahīrandhraṃ susundarī || 12 ||

bisānmṛṇālāduḍḍīnā ūrdhvaṃ nirgatā brahmanāḍiḥ suṣumnā bahīrandhraṃ 
brahmarandrhādbahirnirgatya ut ūrdhva sūryamaṇḍalābhimukhatayā yuktā || 12 ||

niyatendriyaśaktiḥ sā jīvenaiva bahiḥsthitā |
baudhatārkikavijñānasaṃtānavadalakṣitā || 13 ||

niyatāḥ pratiniyatasthānanivṣṭāścakṣurādīndriyaśaktayo yasyāḥ | jīvena 
liṅgadehenaiva bahiḥsūcyākārāpannena sthitā | yathā 
bauddhānāmālayavijñānasaṃtānaḥ svamātragocaro'pi parairalakṣito yathā vā 
tārkikāṇāṃ dhārābāhikajñānasaṃtānaḥ 
sākṣyanabhyupagamādalakṣitastadvatparairalakṣitā || 13 ||

p. 300) 183

śūnyasiddhārthasavikā randhrānīlamayā'ravā |
adṛśyayā jīvasūcyā saṃtatānusṛtā sthitā || 14 ||

atyantālakṣyatvādeva śūnyavādisiddhārthānāṃ savikā prasavitrī vetyutprekṣā | 
randhrasya nabhaso yadā nīlaṃ nailyaṃ tanmayā tatprāyā | aravā niḥśabdā | 
mayaṭaṣṭitve'pi ṅībabhāvaśchāndasaḥ | karmadhāraye puṃvadbhāvo vā | 
evamāyasīṃ sūcīmupavarṇya anāyasyā jīvasūcyāstadanusāritvamāha - 
adṛśyayeti || 14 ||

kalākalanadharmiṇyā vāsanāmātrasārayā |
kṣīṇadīpāṃśusūcīvattīkṣṇayānupalabhyayā || 15 ||

kalāstattadvṛttiṣu pratiphalitacidābhāsāstatkalanadharmiṇyā | kṣīṇasya 
vinaśyadavasthasya dīpasyāṃśūḥ kiraṇastallakṣaṇā sūcī yathā 
cakṣuṣā'nupalabhyāpi spṛśyamānā dāhakatvāttīkṣṇā tādṛśyā || 15 ||

grāsārthaṃ sūcitāṃ yātā saivāsthā nopayujyate |
vicāritaṃ tayā naitadaho maurkhyavijṛmbhitam || 16 ||

idānīṃ tasyāḥ sūcībhāvalakṣaṇaṃ tapaḥphalamiṣṭānupayogādupahasati - 
grāsārthamityādinā | sā grāsāsthaiva nirudarāyāḥ sūcyā nopayujyate || 16 ||

sāgrā saṃcintayāmāsa na sūcīrūpatucchatām |
cittamīhitamevaikaṃ paśyantyāste nirarthakam || 17 ||

avicāryaiva sūcitvaṃ tayā mūḍhadhiyāṣthitam |
nānarthabuddheḥ sphurati pūrvāparavicāraṇā || 18 ||

āsthitaṃ abhilaṣitam | anarthabuddhernirarthakabuddherjantoḥ || 18 ||

svārthakriyograsāmarthyādyāti bhāvanayānyatām |
padārtho'bhimatāṃśāḍhyo niḥśvāseneva darpaṇaḥ || 19 ||

vimarśayogye citte kuto na sphurati tatrāha - svārtheti | abhimate abhilaṣiteṃ'śe 
viṣaye vāḍhyo'bhiniviṣṭaścittapadārthaḥ | svārthakriyā abhimatārthe 
dṛḍhaprayatnastasyogrādanatikramaṇīyātsāmarthyādbhāvanayā 
tadrāgānurañjanenānyatāṃ pūrvanairmalyavaiparītyam | kāluṣyamiti yāvat | yāti | 
yathā niḥśvāsena darpaṇaḥ || 19 ||

sūcībhāvaṃ prapannāyāstyajantyāḥ pīvaraṃ vapuḥ |
mahāmaraṇamapyasyā rākṣasyāḥ susukhaṃ sthitam || 20 ||

kiṃca svārthadṛḍhānurāgādasyā mahāduḥkhamapi sukhāyitamityāha - 
sūcīti || 20 ||

ekavastvatirāgāṇāmaho nu viṣamā gatiḥ |
deho'pi tṛṇavattyakto rākṣasyā nijayecchayā || 21 ||

ekavastvatigandhena bhraśyantyanyā hi saṃvidaḥ |
rākṣasyā grāsagandhena dehanāśo'pi nekṣitaḥ || 22 ||

nāśo'pi sukhayatyajñamekavastvatirāgiṇam |
sūcībhūtā videhāpi parituṣṭaiva rākṣasī || 23 ||

anyā babhūva lagnā [āyasasūcyā saṃlagnā | lagnāśā iti pāṭhaḥ tatra 
lagnā āśā prāṇigrasanecchā yasyā ityarthaḥ] sā tathā jīvaviṣūcikā |
vyomātmikā nirākārā vyomavṛttiśarīrakā || 24 ||

prasaṅgānnītimupavarṇya prastutamanusaran jīvasūcyākhyavyādhisvarūpamāha 
- anyetyādinā | vyomavṛtti ākāśavatsūkṣmasvabhāvaṃ liṅgaśarīraṃ 
yasyāḥ || 24 ||

tejastanupravāhābhā prāṇatantumayātmikā |
mūlasaṃvedanākārā candrārkāṃśukasundarī || 25 ||

mūlasaṃvedanaṃ kuṇḍalinīśaktistadākārā | candrārkayoralpā aṃśavoṃ'śukāni 
tānīva sundarī || 25 ||

pṛthagevāsidhārābhā paramāṇvavalīya sā |
kausumī gandhalekheva kalā kalanarūpiṇī || 26 ||

tasyāḥ karkaṭyāḥ pāpātmikā ata eva asidhārābhā krūrā manovṛttirayaḥ 
sūcyāḥ pṛthageva tathā jīvasūcīrūpeṇa sthiteti pareṇānvayaḥ | kausumī 
gandhalekheva paramāṇu paramasūkṣmaṃ yathā syāttathā 
prāṇideheṣvavalīyāntaḥ praviśya hiṃsādikalānāṃ cāturīṇāṃ yatkalanaṃ 
saṃpādanaṃ tena rūpiṇī prakaṭā sthitā || 26 ||

pāpātmikā manovṛttiḥ sā hi tasyāstathā sthitā |
paraprāṇavaśādeva paramārthaparāyaṇā || 27 ||

tadeva spaṣṭamāha - pareti | pareṣāṃ prāṇināṃ 
prāṇavaśātprāṇānanusṛtya paramo'rthaḥ svamanorathasiddhistatra parāyaṇā 
udyuktā || 27 ||

evamasyāstanurjātā sūcīdvayamayī hi sā |
nīhārāṃśukavattanvī kārpāsāṃśusupelavā || 28 ||

tanudvayavarṇanamupasaṃharati - evamiti || 28 ||

tanudvayena tenāsau praviśya hṛdayaṃ nṛṇām |
vedhayantī tataḥ krūrā prababhrāma diśo daśa || 29 ||

atha tasyāḥ saṃkṣepataścaritramāha - tanudvayeneti || 29 ||

sarvaḥ svasaṃkalpavaśāllāghurbhavati vā guruḥ |
karkaṭyograṃ vapustyaktvā sūcītvamurarīkṛtam || 30 ||

saṃkalpasyāghaṭitaghaṭanāsāmarthye idameva nidarśanamityāha - sarva iti || 
30 ||

tuccho'pyartho'lpasattvānāṃ gacchati prārthanīyatām |
sūcīvṛttapiśācītvaṃ rākṣasyā tapasā sthitam || 31 ||

alpasattvānāṃ kṣudramanasām | sūcyā vṛttamiva vṛttaṃ yasmiṃstathāvidhaṃ 
piśācītvam || 31 ||

api puṇyaśarīrāṇāṃ jātibandho na śāmyati |
tanusūcīpiśācītvaṃ rākṣasyā tapasārjitam || 32 ||

nanu sā tapasā pūtā puṇyaśarīrā saṃpannā tathābhūtāyāstasyāḥ 
parapīḍāhetusūcīśarīraprārthanaṃ kathaṃ yuktaṃ tatrāha - apīti | jātibandho 
jātyanusārī vāsanānibandhaḥ || 32 ||

tasyāṃ digantabhramaṇe pravṛttāyāṃ mahānilaiḥ |
tatraiva sā tanuḥ sthūlā galitā śaradabhravat || 33 ||

sā sthūlā sarvasādhāraṇā'vidyākalpitā karkaṭītanurmahadbhiranilairvāyubhirgalitā 
viśīrṇā || 33 ||

p. 301) 183

kasyacidvivaśāṅgasya kṣīṇasya vipulasya ca |
praviśyāntarvātasūcirbhavatyativiṣūcikā || 34 ||

atha viṣūcyāścaritraṃ vistareṇāha - kasyacidityādinā | prāgrogāntareṇa 
vivaśāṅgasya | kṣīṇasya kṛśāṅgasya | vipulasya pīnāṅgasya | vātalīnā 
ayaḥsūciratiśayitā viṣūcikāpravṛttirogo bhavati || 34 ||

kasyacittanudehasya svasthasya sudhiyo'pi vā |
praviśya jīvasūcitve bhavatyantarviṣūcikā || 35 ||

antarviṣūcikā durbuddhirūpā || 35 ||

evaṃ kvacittṛpyati sā durbuddhihṛdayāsthitā |
kvaciducchedyate puṇyairmantrauṣadhitapaḥkramaiḥ || 36 ||

kvacitkatsmiṃścitpuruṣe | ucchedyate nivāryate || 36 ||

āsīdbahūni varṣāṇi bhramaṇaikaparāyaṇā |
dehadvayena gacchantī vyomni bhūmitale tathā || 37 ||

rajastirohitā bhūmau haste'ṅgulitirohitā |
prabhātirohitā vyomni vastre sūtratirohitā || 38 ||

tasyāstirodhānasthalaviśeṣānāha - raja ityādinā || 38 ||

antaḥsthasnāyusariti durbhage pāṃśupāṇḍure |
śuṣkarekhāsaritkhāte sūkṣmarekhājarattṛṇe || 39 ||

dehamadhye'pi tānāha - antaḥstheti | vyabhicārādidoṣaduṣṭe bhage 
upasthendriye | pāṃśubhirūṣādibhūpāṃsubhiḥ pāṇḍure dhūsarāvayave | śuṣkā 
rūkṣā yā hastapādādirekhāstallakṣaṇe śuṣkasaritkhāte | sūkṣmā yā 
romādirekhāstallakṣaṇe jarattṛṇe || 39 ||

arthahīne gatacchāye śūnyā ucchvāsakāriṇī |
makṣikāvātaharite śrīvṛkṣaparivarjite || 40 ||

arthyate ityarthaḥ saubhāgyalakṣaṇaṃ taddhīne'ṅge | gatacchāye naṣṭakāntau | 
śūnyā antaḥsadbhāvaśūnyā | ucchvāsaḥ pīḍitānāmūrdhvaniḥśvāsaḥ | 
dehādbahirdeśe'pi makṣikābhiḥ rūkṣadurgandhavātaiśca yukte 
haritatṛṇādyāvṛtapradeśe | śriyā vṛkṣaiśca śrīkarairvā 
bilvāmrādivṛkṣaiḥ parivarjite || 40 ||

sthūlāsthigranthivalite nityakampasphurattame |
anātmīyācchanīhāre'śuddhaṃśukakṛtabhrame || 41 ||

sthūlaiḥ paśunarādyasthigranthibhirvalite | vātyādinā nityaṃ kampena sphurattame 
saṃcalattame | ātmīyā ātmaniṣṭhāsta eva acchāḥ svacchā 
nīhāravatparasaṃtāpahāriṇaḥ | na vidyante ātmīyācchanīhārā yatra | 
aśuddhānyaṃśukāni yeṣāṃ tathāvidhairaśiṣṭajanaiḥ kṛtasaṃcāre || 41 ||

kiṇasthāṇvaṅgaviśrāntamakṣikāpikavāyase |
raukṣarūḍharasadvāte vilolāṅguliśākhini || 42 ||

kiṇeṣu koṭareṣu sthāṇvaṅgeṣu cchinnāgravṛkṣeṣu ca kramādviśrāntā 
madhumakṣikāḥ pikavāyasāśca yatra | śītātiśayena rūkṣa eva raukṣo rūḍhaḥ 
prādurbhūto rasan śabdāyamāno vāto yatra | ata eva kampavilolāṅguliśākhini || 
42 ||

mālābhralekhāsaṃsāre svāṅgulivraṇagartake |
spandāvaśyāyapṛṣati padavalmīkaparvate || 43 ||

mālābhūtānāmabhralekhānāṃ nīhārapaṭalānāṃ saṃsāraḥ saṃcāro yatra | 
vidīrṇasvāṅgulivraṇānāṃ janānāṃ gartaprāye nivāsadeśe | spandamānā 
avaśyāyapṛṣato himabindavo yatra | pade puruṣapādāṅkite deśe valmīke 
vāmalūre parvate ca | samāhāraikatvam || 43 ||

kacatyāśu jalabhrāntau nakhājagarakarkaśe |
kvacitkavisaradbhītabhītayūkakupānthake || 44 ||

āśu jalabhrāntau kacati prakāśamāne marudeśe | 
nakhairnakhapradhānairvyāghrabhallūkādibhirajagarādibhiśca karkaśe 
kaṭhinatame araṇye | kvacidbhavāḥ kvācitkā visarantaḥ palāyamānā bhītebhyo'pi 
bhītā yūkābhiḥ kutsitāḥ pānthāḥ pathikajanā yatra || 44 ||

virūpāśuṣkasaṃdaṣṭavīṭikāpūtipalvale |
madhyasthalekhamārgaughaśītaśvasanagocare || 45 ||

virūpairāśuṣkaiśca piśācādibhiḥ saṃdaṣṭāni tāmbūlavīṭikāprāyāṇi 
śīrṇaparṇāni yatra tathāvidhe pūtipalvale durgandhajalagarte | madhyasthā lekhāḥ 
kulyādikhātāni yeṣu tathāvidhamārgaudhānāṃ śītasya śvasanasya gocare viṣaye 
pānthaviśrāntisthāne || 45 ||

grastayūkānaraughāsṛkpūrṇasṛkkinakhāsyatām |
dadhatāṅguṣṭhapakṣeṇa krānte sarvatra yāyinī || 46 ||

grastānāṃ carvitānāṃ yūkānāmudarasthanaraughāsṛgbhiḥ pūrṇe sṛkkiṇī 
yeṣāṃ tathāvidhānāṃ pāmaranaravānarādīnāṃ nakhā evāsyāni mukhāni yasya 
tadbhāvaṃ dadhatā aṅguṣṭhapakṣeṇa aṅguṣṭhaparivārāyitenāṅgulijālena 
krānte ākrānte sarvatra dehapradeśe bhūmyādipradeśe prāguktasthāneṣu ca 
yāyinī gamanaśīlā sā abhūditi śeṣaḥ || 46 ||

nānāviracanācitrapaṭapattanagāminī |
gamāgamapariśrāntā tatrātyantacirādhvagā || 47 ||

tathā nānāvidhābhirgajaturagādiviracanābhiścitrāḥ paṭā vastrāṇi yeṣu 
tathāvidheṣu pattaneṣu nagareṣu gamanaśīlā | tatra gamāgamaiḥ saṃcāraiḥ 
pariśrāntā abhūditi śeṣaḥ || 47 ||

nagarānagare vyastasūtrabhāṇḍaikabhāriṇī |
tapte kalevarāraṇye balīvardāpavartinī || 48 ||

sūcīsvabhāvādeva ca nagareṣvanagareṣu grāmeṣu ca vyastānāṃ 
rathyāprakṣiptānāṃ kārpāsādisūtrāṇāṃ tatprotānāṃ kācamaṇyādīnāṃ 
bhāṇḍānāmalaṃkārāṇāṃ ca ekaṃ bhartu śīlamasyāḥ 
saukṣmyeṇānyaharaṇāśakteḥ | kiṃca jvarādinā tapte prāṇināṃ kalevarāraṇye 
balīvardāpavartinī | yathā hṛṣṭo balīvardaḥ śṛṅgābhyāṃ 
valmīkādyaparikarannapavartayati tadvadiyaṃ sūcyapi tacchīletyarthaḥ || 48 ||

guptā viśramaṇāyaiva manākkaraparicyutā |
tantuprotā mukhākṛṣṭiḥ khinnā kvāpi vilīyate || 49 ||

kenacitsīvanāya gṛhītā ciraṃ sīvane tantuprotamukhākṛṣṭiḥ khinnā śrāntā 
satī manāk tatkaraparicyutā satī viśramaṇāyaiva kvāpi guptā pracchannā līyate || 
49 ||

p. 302) 185

vedhanaṃ karmasaṃśliṣṭā kaṭhināpi na sākarot |
na hi tīkṣṇo vahiḥ kāryo nijatvaṃ vijahāti cet || 50 ||

nanu sā sīvanakartuḥ karavedhanaṃ kuto nākarodityāśaṅkyāha - vedhanamiti 
| kaṭhinā krūrāpi sā svayogye sīvanakarmaṇi sūcītvādeva saṃśliṣṭā 
kautukādāsaktā satī vedhanaṃ nākarot | kutaḥ | sā sūcī nijatvaṃ nijasvabhāvaṃ 
sīvanaṃ vijahāti tyajati na prakaṭayati cettattulyayogatvātsvīyastīkṣaṇaḥ 
krauryasvabhāvo'pi na bahiḥ kāryo bahiḥ prakaṭayituṃ śakyaḥ | tasyāpi 
nijatvāviśeṣādityarthaḥ || 50 ||

sāyaḥsūcī manaḥsūcyā valitā vijahāra ha |
dikṣvāśeva śilāgurvī nāvāṅgapalitā satī || 51 ||

sā ayaḥsūcī manaḥsūcyā jīvasūcyā | gurvī śīlā nāveva aṅgapalitāyāṃ 
vṛddhāyāṃ satī sthitā āśeva ca dikṣu vijahāra babhrāma | aṅgeti saṃbodhanaṃ 
vā || 51 ||

visasāra diganteṣu sāntaḥkaraṇasattayā |
tuṣalekheva pavanaśaktyā saṃsṛtirūpayā || 52 ||

saṃsṛtirbhramaṇaṃ rūpayati prakaṭayatīti saṃsṛtirūpā tayā || 52 ||

mukhena sūkṣmasūtrāntaṃ carantīva parombhitam |
parapūrodyamenāśu jāteva hṛdayānvitā || 53 ||

parairumbhitaṃ gumphitaṃ sūkṣmaṃ sūtrāntaṃ carantī bhakṣayantīva ata eva hi 
paraprayuktenaivodarapūraṇodyamena hṛdayānvitā svasthacittā jātevetyutprekṣā || 
53 ||

parapūrarasenaiva sūcyā hṛtsuvikāsitam |
anāratapatatsūkṣmasūtrānta iva stambhitā || 54 ||

ucitaiveyamutprekṣetyāśayenāha - pareti | yataḥ sūcyā prāgapi 
parapūrarasenaiva paravadhaprayuktodarapūraṇecchayaiva tapaḥkleśitaṃ svaṃ 
manaḥ suvikāsitamullāsitamataḥ sā anārataṃ mukhe patati | sūkṣmasūtrānte 
svābhilaṣitaprāye stambhitā niruddhevetyutprekṣocitaivetyarthaḥ || 54 ||

tīkṣṇairapi cirakṣīṇaṃ pūryate nirvicāraṇā |
dṛṣṭānto'tra kṣaṇātsūcyā pūrito jarjaraḥ paṭaḥ || 55 ||

idānīṃ sūcyā mauḍhyācaritaṃ tapaḥsūtraiḥ paṭaccarodarapūraṇāyaiva 
saṃpannaṃ na svodarapūraṇāyetyutprekṣitārtho 
lokaprasiddhasāmānyoktidṛṣṭāntaḥ saṃpannaṃ ityāha - tīkṣṇairapīti | 
cirāya kṣīṇaṃ dāridryakārśyādipīḍitaṃ kulaṃ tīkṣṇaiḥ krūrairapi pūryate 
dayayā poṣyate | nirvicāraṇā nāsminnarthe vicāro'sti | yato dṛṣṭānto'trārthe 
sūcyā pūrito jarjaraḥ paṭaḥ pratyakṣaṃ dṛṣṭa ityarthaḥ || 55 ||

sūtrāṃśunirgame yogyaṃ sūcyā hṛdayamarjitam |
parapūraṇayaivāśu tejaśca kavitārkaruk || 56 ||

kuto na sūcyā svodarapūraṇaṃ kṛtaṃ tatrāha - sūtreti | yataḥ sūcyā 
sūtrasyāṃśoragrabhāgasya nirgame antarapraveśe yogyamacchidrameva 
hṛdayaṃ tapasā arjitaṃ tathā tejobuddhiprakāśo'pi 
tattvāvabodhabhāgyaśālitvātkavitāyā abhijñatāyā arkaruk sūryakāntiriva 
prakāśasvabhāvamapi parapūraṇayaiva paṭādisīvanenaiva āśu vyāptaṃ natu 
svabhogopayuktamarjitamityarthaḥ | āṅpūrvāt aśū vyāptau iti dhātorauṇādika 
upratyayaḥ || 56 ||

akasmāttena rūḍhena kṣīṇapūreṇa rūpiṇī |
hṛdaye rākṣaī sūciḥ karmaṇā tapyate ca sā || 57 ||

ata eva tasyāḥ paścāttāpo'bhūdityāha - akasmāditi | pūryata iti pūra udaram | 
kṣīṇapūreṇa tena tapaḥkarmaṇā akasmādrūḍhena prādurbhūtena tena 
sūcībhāvena rūpiṇī | sā sūciḥ || 57 ||

vedhaṃ pūrarayeṇeva karoti svaṃ pracāritā |
prakṛtena nijenāpi vedhāya vyavahāritā || 58 ||

yadi paścāttaptā sā tarhi kiṃ prāṇivedhanāduparatā netyāha - vedhamiti | 
tathāpi sā pūrarayeṇeva nadīpravāhavegasadṛśena nijena rākṣasasvabhāvena 
prakṛtena sūcīsvabhāvenāpi prāṇivedhanābhiniveśena vedhāyaiva svaṃ 
svānurūpaṃ pracāritā prathamamudyojitā paścādvyavahāritā ca satī vedhaṃ 
karotyeva || 58 ||

saṃcārayati vastreṣu sūtraṃ caturavedhanāt |
ādīrghavāsanātantuḥ śarīreṣviva cetanām || 59 ||

ata eva kevalasūcīsvabhāvaprayuktaṃ kāryamapi karotīti prāguktamarthaṃ 
sadṛṣṭāntamāha - saṃcārayatīti | yathā putrakalatrādiviṣayeṣvādīrgho 
vāsanārūpastanturmaraṇakāle udbhūtastattadvāsanānurūpastryādiśarīreṣu 
jīvacetanāṃ saṃcārayati tadvadvastreṣu sūtraṃ saṃcārayatītyarthaḥ || 59 ||

saṃcāryamāṇavedhena dhāvantīvākṣipātane |
adarśitamukhā eva durjanā marmavedhinaḥ || 60 ||

ata eva tunnavāyaiḥ paṭeṣu vedhena saṃcāryamāṇā teṣāmakṣipātane 
cakṣuḥsaṃnikarṣe mukhaṃ paṭe nigūhya dhāvantīva babhūveti śeṣaḥ | 
duryuktamevedaṃ tayā kṛtamityarthāntaranyāsena draḍhayati - adarśiteti | 
piśunacorādayo hi durjanā adarśitasvamukhā eva paramarmabhedinaḥ prasiddhā 
ityarthaḥ || 60 ||

kaṇṭhavastradalaprotā vedhākṣṇā mukhamīkṣate |
kathametā bhinadmīti tīkṣṇānāmetadīpsitam || 61 ||

kadācitkaṇṭhasaktasyottarīyavastrasya guṇe protā satī vedhākṣṇā 
svakīyacchidralakṣaṇena netreṇa nārīṇāṃ mukhamīkṣate | kenābhiprāyeṇeti 
tamāha - kathamiti || 61 ||

samameva ca kauśeye kṣaume ca vasane sṛtā |
jaḍaḥ ka iva vā nāma guṇāguṇamapekṣate || 62 ||

kauśeye mṛdusnigdhatvādiguṇavati paṭṭavastre kṣaume 
kāṭhinyarūkṣatvādidoṣavati kṣumāvalkale ca samaṃ tulyavṛttyaiva sṛtā 
praviṣṭā | jaḍo mūrkhaḥ | aguṇaṃ doṣam | apekṣate vimṛśatīti yāvat || 62 ||

sā dadhānā tataṃ sūtramaṅguṣṭhāṅgulipīḍitā |
āntratantumivāmāntamudgirantī nirīkṣate || 63 ||

sīvanakāle sūcīcchidrāttantunirgamanaṃ 
sīvakāṅguṣṭhanipīḍitasūcyudarāntargatāntratantūdvamanatvenotprekṣate - 
seti | amāntaṃ niravakāśatvādantaḥsthitimalabhamānam || 63 ||

tīkṣṇāpyahṛdayatvena saraseṣvaraseṣvavit |
sūtritāpi padārtheṣu viśatyarasagāminī || 64 ||

sūtritā sūtraprotā tīkṣṇāpi sā saraseṣvaraseṣvapi padārtheṣu ahṛdayatvena 
antarhṛdayaśūnyatvena avit viśeṣānabhijñā ata evārasagāminī rasāsvādahīnā 
sūcī svabhāvādeva viśati || 64 ||

p. 303) 185

agardatī mukhaprotā sutīkṣṇāpi ca tāpidhīḥ |
suvedhitāpyahṛdayā rājaputryāpi durbhagā || 65 ||

anaparādhadaṇḍaprāpteraho asyā durdaśetyāha - agardatīti | narda garda śabde 
| agardatī niṣṭhurabhāṣaṇādiśabdamakurvāṇāpi mukhe protā sūtreṇa sutīkṣṇā 
parasaṃtāpasamarthāpi svayameva tāpinī saṃtāpavatī dhīryasyāḥ | suṣṭhu vedhitā 
saṃjātacchidrāpi ahṛdayā anudaracchidrā | yathā rājaputryāpi durbhagā 
abhāgyā saṃpadyate tadvadiyamapi saṃpannetyarthaḥ || 65 ||

vinā parāpakāreṇa tīkṣṇā maraṇamīhate |
vedanādrodhitā sūcī karmapāśe pralambate || 66 ||

yuktaivāsyāḥ sā durdaśetyāha - vineti | yataḥ sā pareṣāṃ svāpakāreṇa 
vinaiva maraṇaṃ vadhamīhate icchati atastatpāpavaśādvedanātsvabuddhivaśādeva 
sūtre rodhitā satī svakarmapāśe eva pralambate ityutprekṣā || 66 ||

śete kiṃśyāmamaitryeva dūre karaparicyutā |
svarūpasadṛśaṃ mitraṃ kasmai nāma na rocate || 67 ||

daivātsīvakasya karātparicyutā satī tasyānyasya vā aṅke [aṅke iti 
nirādhāraśayanānupapattyā ākṣiptaṃ bodhyam] utsaṅge dūre 
karasparśāyogye sthāne kiṃśyāmaiḥ kutsitaśyāmavarṇairadhoromabhiḥ saha 
maitryeva mitratvavaśādiva teṣu śete nidrāti | kuto'syāstatsamāgamo rocate tatrāha 
- svarūpasadṛśamiti || 67 ||

miśritā mūḍhacittānāṃ vṛttibhiḥ prākṛte jane |
tiṣṭhatyātmasamāṃ ko hi saṃgatiṃ tyaktumicchati || 68 ||

ata eva mūrkhacittavṛttyāpi saha saṃgatistasyā rocata ityāha - miśriteti || 68 ||

bhavatyayaskāravittau saṃtyajyāntardhigāminī |
bhastrāvātairvicalitā gaganādutpatonmukhī || 69 ||

nanvevaṃ tasyā lohasūcyantaraiḥ sahāpi sāmyāttanmaitryā kadācittaiḥ saha 
daivāllohakāraprāptau kiṃ karoti tatrāha - bhavatīti | ayaskārāṇāṃ vittau 
prāptau satyāṃ taiḥ saṃtāpāyāgnau nyasyamānā tadīyacarmabhastrāvātairvicalitā 
satī tānsaṃtyajyāntardhigāminī antardhānagatā satī gaganādutpatonmukhī 
palāyanaparā bhavatītyarthaḥ || 69 ||

prāṇāpānapravāhasthahṛtpadmāntaracāriṇī |
duḥkhaśaktirmahāghorā jīvaśaktirivoditā || 70 ||

tasyāḥ prāṇināṃ prāṇādidvārā dehāntaḥsaṃcāramāha - prāṇetyādinā | 
duḥkhapradā karmaśaktireva jīvaśaktiḥ sajīvā uditā āvirbhūteva || 70 ||

samānavaiparītyena samānasamagāminī |
udānaviparītatvādudānasamagāminī || 71 ||

vyānasthā vyādhijananī sarvāṅgarasacāriṇī |
hṛtkaṇṭhe śūlapavane vaivarṇyonmādakāriṇī || 72 ||

śūlapavane śūlarogātmake vāyau praviśyeti śeṣaḥ || 72 ||

prāyaśo'vikahastasthā suptorṇāgandhakoṭare |
bālahastāṅgulītalpavedhanaikavilāsinī || 73 ||

prāyaśaḥ kambalādisīvanakāle avikānāṃ avipālānāṃ hastasthā 
kadācittadīyorṇānāṃ gandhasya leśasya koṭare suptā kadācittu bālānāṃ 
hastāṅgulyādilakṣaṇasya svatalpasya vedhane ekavilāsinī mukhyakautukavatī 
āsīditi śeṣaḥ || 73 ||

pādapraviṣṭā rudhirapānopārjanavismitā |
tuṣyatyatitarāṃ gucchabhojanā tucchabhojanaiḥ || 74 ||

puṣpagucchamālāgrathanakāle gucchabhojanā tucchabhojanairalpabhojanaistuṣyati 
tṛpyati || 74 ||

śete kardamakośasthā cirakālamadhomukhī |
icchānurūpamāsādya ka ivāspadamujjhati || 75 ||

kardamakośo malapaṅkilamūlādhārakośaḥ || 75 ||

krauryeṇāpahatātmānaṃ darśayatyupavedhanaiḥ |
utsavādapi nīcānāṃ kalaho'pi sukhāyate || 76 ||

apahataṃ dūṣitamātmānaṃ svām | upavedhanaiḥ 
paraprāṇāpahāraparyantairvedhanaiḥ | svārthābhāve kathaṃ paramāraṇe tasyāḥ 
pravṛttistatrāha - utsavādapīti | yeṣāṃ parapīḍā'sāmarthye'pi paraiḥ saha 
kalaho'pi sukhāyate teṣāṃ paramāraṇaṃ sukhāyate iti kiṃ vaktavyamiti bhāvaḥ || 
76 ||

kapardakārdhalābhena kṛpaṇo bahu manyate |
durucchedā hi bhūtānāmahaṃkāracamatkṛtiḥ || 77 ||

alpatararaktakaṇāsvādalobhādvāsyāḥ paramāraṇe pravṛttirupapannetyāha - 
kapardaketi | rākṣasakulocitaparahiṃsāvihārābhimānādvā tadupapattirityāha - 
durucchedeti || 77 ||

sūcikāyugmalabhyena mohitenātmanā nṛṇām |
mṛtimāśaṅkate citrā svārthe nodeti mūḍhatā || 78 ||

sā mohitena mūḍhenātmanā kriyamāṇena jīvasūcīlohasūcīti 
svakkiyasūcikādvayalabhyena vedhanena sarveṣāṃ nṛṇāṃ mṛtimāśaṅkate 
tarkayati | mūḍhānāmāvaśyake [mūḍhānāṃ vyarthe iti pāṭhaḥ] 
svārthe mūḍhatā nodeti sā citrā āścaryabhūtetyarthaḥ || 78 ||

vastratantuvibhedena paramāraṇamāśu me |
idaṃ saṃpadyata iti bhavatyantarhi nirmalā || 79 ||

idānīṃ me mama paramāraṇaṃ prāk sīvanakāle vastratantuvibhedenābhyastamiti 
hetorāśu saṃpadyata iti svakauśalānusaṃdhānenāntaḥ atyantaṃ nirmalā prasannā 
bhavati | hṛṣyatīti yāvat || 79 ||

sthāpitā malamādatte yathā mṛdgharṣaṇaṃ vinā |
parāparādhavirahādvyādhistasyāḥ pravartate || 80 ||

yathā loke prasiddhā sūciḥ sīvanena [sīvanetyādyarthalabdham] mṛdo 
gharṣaṇaṃ vinā tūṣṇī sthāpitā malamanairmalyamādatte svīkaroti | tathā tasyā api 
parāparādhavirahādvyādhirduḥkhaṃ pravartata ityarthaḥ || 80 ||

sūkṣmā'dṛśyā caiva dātrī kṣaṇādvismṛtimeti sā |
tīkṣṇabhedakarī krūrā sūcī ceṣṭeva daivikī || 81 ||

adṛśyā dātrī khaṇḍayitrī | daivikī autpātikī ceṣṭeva || 81 ||

p. 304) 186

tantuvedhanamātreṇa hato'nya iti toṣitā |
durjano yena tenaiva nāśitenaiti hṛṣṭatām || 82 ||

marmasthānācchādanottarīyatantuvedhanamātrakauśalena || 82 ||

paṅke majjati yāti khaṃ viharati vyomānilairdiktaṭe 
śete pāṃsuṣu bhūtaleṣviva vane paṭṭe gṛhe'ntaḥpure |
haste śrotrasaroruhe'tha mṛduni svecchorṇikākhaṇḍake 
randhre kāṣṭhamṛdāṃ ca māti hṛdaye dravyātmaśaktyaiva sā || 83 ||

vistaroktaṃ sūcīcaritraṃ saṃkṣipyopasaṃharati - paṅke iti | palvalādipaṅke 
majjati | khamākāśaṃ yāti | vyomānilaiḥ saha diktaṭe viharati | ivakāro 
bhinnakramaḥ | antaḥpure gṛhe paṭṭe paryaṅkapaṭṭāstaraṇa iva bhūtale vane 
pāṃsuṣvapi śete | tathā narāṇāṃ haste śrotralakṣaṇe śrotrasthe vā saroruhe 
padme svecchayā ūrṇikānāṃ meṣaromṇāṃ khaṇḍake rāśau ca śete | 
kāṣṭhānāṃ mṛdāṃ kuḍyādīnāṃ ca randhre alpatare'pi chidre māti saṃmīyate 
tathā prāṇināṃ hṛdaye ca māti yathā maṇimantrādidravyātmaśaktyā māyāvī 
yogī vā sarvatra yathecchaṃ viharati tadvadityarthaḥ || 83 ||

śrīvālmīkiruvāca |

ityuktavatyatha munau divaso jagāma
sāyaṃtanāya vidhaye'stamino jagāma |
snātuṃ sabhā kṛtanamaskaraṇā jagām 
śyāmakṣaye ravikaraiśca sahājagāma || 84 ||

ityārṣe śrīvāsiṣṭhamahārāmāyaṇe vālmīkīye utpattiprakaraṇe 
sūcivyavahāravarṇanaṃ nāma saptatitamaḥ sargaḥ || 70 ||

iti śrīvāsiṣṭhamahārāmāyaṇatātparyaprakāśe utpattiprakaraṇe 
sūcivyavahāravarṇanaṃ nāma saptatitamaḥ sargaḥ || 70 ||


ṣaṣṭho divasaḥ |

ekasaptatitamaḥ sargaḥ 71 

śrīvasiṣṭha uvāca |

atha sā bahukālena karkaṭī nāma rākṣasī |
sarveṣāṃ naramāṃsānāṃ natu tṛptimupāyayau || 1 ||

karkaḍhyāḥ sūcibhūtāyāḥ paścāttāpo'tra varṇyate |
smarantyāḥ prāktanaṃ dehaṃ vistarātparidevanam || 1 ||

sarveṣāṃ sarvajātīyānāṃ narāṇāṃ māṃsānāmāsvādane'pīti śeṣaḥ | 
tṛptimalaṃbuddhim || 1 ||

pūrveṇaiva kilāhnā sā tṛptā rudhirabindunā |
sūcyāḥ kimiva mātyantastṛṣṇāsūcī sudurbharā || 2 ||

tṛptā apagatakṣudhā || 2 ||

cintayāmāsa hā kaṣṭaṃ kimahaṃ sūcitāṃ gatā |
sūkṣmāsmi hataśaktiśca api grāso na māti ca || 3 ||

hataśaktiḥ kuṇṭhitabhakṣaṇasāmarthyā | na māti | udare iti śeṣaḥ || 3 ||

kva me tāni viśālāni gatānyaṅgāni durdhiyaḥ |
kālameghaviśālāni vane śīrṇāni parṇavat || 4 ||

tāni prāktanāni | aṅgāni hastapādādīni || 4 ||

mayyasyāṃ mandabhāgyāyāṃ manāgapi na māti hi |
svādumāṃsarasagrāso vasāvāsita āsayan || 5 ||

asyāmetaddaśāpannāyām | vasayā vāsitaḥ sugandhiḥ | āsani āsye yan praviśan | 
eteḥ śatṛpratyayaḥ | paddan - iti sūtre prabhṛtigrahaṇasya 
prakārārthatvādāsannādeśaḥ || 5 ||

paṅkāntarvinimajjāmi patāmi dharaṇītale |
hastāsmi janapādaughaiḥ śukreṇa malināsmi ca || 6 ||

paṅkāntarmajjanādi prāksarge varṇitam | śukreṇa caramadhātunā || 6 ||

hā hatāhamanāthāhamanāśvāsā nirāspadā |
duḥkhādduḥkhe nimajjāmi saṃkaṭātsaṃkaṭe'pi ca || 7 ||

anāśvāsā sakhibandhvādyāśvāsanaśūnyā | saṃkaṭātprāṇasaṃkaṭāt || 7 ||

na sakhī na ca me dāsī na me mātā na me pitā |
na me bandhurna me bhṛtyā na me bhrātā na me sutaḥ || 8 ||

tatkutastatrāha - neti || 8 ||

na me deho na me sthānaṃ na me kaścitsamāśrayaḥ |
naikasthāne samāvāso bhrāmyāmi vanaparṇavat || 9 ||

samāśraya upajīvyaḥ || 9 ||

āpadāṃ dhuri tiṣṭhāmi niviṣṭāsmi sudāruṇe |
abhāvamapi vāñchāmi so'pi saṃpadyate na me || 10 ||

abhāvaṃ maraṇam || 10 ||

svako dehaḥ parityakto mūḍhacetanayā mayā |
kācabuddhyā vimūḍhena hastāccintāmaṇiryathā || 11 ||

āpataddhi mano mohaṃ pūrvamāpatprayacchati |
paścādanarthavistārarūpeṇa parijṛmbhate || 12 ||

idaṃ ca duḥkhaṃ mohāviṣṭamanaḥkṛtamevetyāha - āpataddhīti | manaḥ 
kartṛ mohamāpatatsatpūrvamāpādayati duḥkhasahasramityāpaddurbuddhistām | 
vyatyayena prathamā || 12 ||

dhūmeṣu paritiṣṭhāmi mārge vilulitāsmi ca |
tṛṇeṣu preṣitāsmyantarhā me duḥkhaparamparā || 13 ||

kiṃca kadācidahaṃ kaiścitsūtre protā dhūmapradeśe baddhā dhūmeṣu pari upari 
tiṣṭhāmi | kadācinmārge patitā kharoṣṭrādibhirvilulitā upamarditā | 
kadācitkaiścinnalikāditṛṇeṣu nidhānāyāntaḥ preṣitā praveśitāsmi || 13 ||

parapraiṣakarī nityaṃ parasaṃcāracāriṇī |
paraṃ kārpaṇyamāyātā jātā paravaśāsmyalam || 14 ||

bhrāntiṃ karomi tucche ca sāpi vedhanarūpiṇī |
aho mamālpabhāgyāyā daurbhāgyamapi durbhagam || 15 ||

tuccheṣvāntararaktādyāsvādaviṣayeṣu bhrāntimabhilāṣam | sā bhrāntirapi 
vedhanarūpiṇī vedhanamātraphalā nāsvādanaphalā | nirudarajihvatvādityarthaḥ || 15 
||

p. 305) 186

utthitaḥ sphāravetālaḥ kurvatyāḥ śāntimadya me |
sarvanāśo'vadātena pravṛttāyā mamoditā || 16 ||

so'yaṃ vetālaśāntikarmaṇi vetālodaya iti lokaprasiddha ābhāṇakaḥ svasyāṃ 
saṃpanna ityāha - utthita iti | avadātena tapasā || 16 ||

kiṃ mandayā mayā tādṛksaṃtyaktaṃ tanmahāvapuḥ |
yathā nāśena vā bhāvyaṃ tathodetyaśubhā matiḥ || 17 ||

tatprāktanaṃ mahāvapuḥ kiṃkāraṇaṃ tyaktam | vā athavā yena prakāreṇa buddhau 
satyāṃ nāśena bhāvyam | āvaśyake kṛtyaḥ || 17 ||

māmavāntaranirmagnāṃ sūkṣmāṃ kīṭatanorapi |
uddhariṣyati ko nāma pāṃsurāśibhirāvṛtām [hāritāṃ 
pāṃsurāśibhiḥ iti pāṭhaṣṭīkānuguṇaḥ] || 18 ||

nāpūjayadgaṇeśānaṃ sūcīsṛṣṭau sa viśvasṛṭ | nāpasūtrāṃ tataḥ sūcīṃ 
naṣṭāṃ vindati mānavaḥ || ityābhāṇakamanusṛtyāha-māmiti | avāntare 
pathi daivātpāṃsunirmagnāṃ ko vā uddhariṣyati | durlakṣyatvānna 
kaściduddhariṣyatītyarthaḥ | hāritāṃ hāpitām | āvṛtām iti pāṭhe tu spaṣṭam || 
18 ||

viviktamanasāṃbuddhau kva sphuranti hatāśayāḥ |
grāmamārgatṛṇānīva gireruparivāsinām || 19 ||

yadyapyasūkṣmadṛśa uddhartumaśaktāstathāpi viviktamanasaḥ sūkṣmadarśino 
yoginastvāmuddhariṣyantītyāśaṅkyāha - vivikteti | hatāśayā mādṛśā iti 
śeṣaḥ || 19 ||

sthitāyā ajñatāmbhodhau kva mamābhyudayo bhavet |
andhasyodeti prākāśyaṃ nakhadyotānusevinaḥ || 20 ||

nanu tvayaiva svātmoddhartavyastatrāha - sthitāyā iti | prakāśayatīti 
prakāśastadbhāvaḥ prākāśyamarthadarśanam || 20 ||

ataḥ kiyantaṃ no jāne kālamāvalitāpadam |
mayāpacchvabhragarteṣu luṭhitavyaṃ hatehayā || 21 ||

āvalitā āpadā [āpadā iti ṭāvantam] yasminkarmaṇi tadyathā syāttathā 
luṭhitavyam || 21 ||

kadā syāmañjanamahāśailaputrakarūpiṇī |
dyāvāpṛthivyorvaidhurye stambhatāmanutiṣṭhatī || 22 ||

vaidhurye prāṇisaṃhāreṇāvaṣṭambhena ca bhārottāraṇe || 22 ||

meghamālāsamabhujā ciraṃ vidyutpadekṣaṇā |
nīhārajālavasanā proccakeśamitāmbarā || 23 ||

vidyutpade vidyutsthānāpanne īkṣaṇe cakṣuṣī yasyāḥ | proccaiḥ 
keśairmitamambaraṃ yasyāḥ || 23 ||

lambodarābhrasaṃdarśapranartitaśikhaṇḍinī |
lambalolastanī śyāmā dehavātadravatstanī || 24 ||

udaralakṣaṇasyābhrasya saṃdarśena prekṣaṇena pranartitāḥ śikhaṇḍino mayūrā 
yayā | dehavātena śvāsena dravantau kampamānau stanau yasyāḥ || 24 ||

hāsabhasmacchaṭācchannasūryamaṇḍalarodhinī |
kṛtāntagrasanodyuktakṛtyaikākṛtidhāriṇī || 25 ||

hāsenāṭṭahāsabilāsena bhasmacchaṭābhirdagdhāraṇyadhūlipaṭalaiścchannasya 
ācchāditasya sūryamaṇḍalasya rodhinī pidhānaśīlā | kṛtānta iva 
sarvaprāṇigrasanameva udyuktamārabdhaṃ kṛtyaṃ yayā tathāvidhā yā ekā 
ākṛtirbhīṣaṇākārastaddhāriṇī || 25 ||

kṛśānūlūkhaladṛśā sūryasragdāmahāriṇī |
parvatātparvate śṛṅge nyasya pādau vihāriṇī || 26 ||

kṛśānuriva jvalantyau ulūkhalamiva nimagne dṛśe netre yasyāḥ | āpaṃ caiva 
halantānām iti bhāgurimatena dṛśāśabdaḥ sādhuḥ | kadā bhaviṣyāmīti 
sarvatrānuṣajyate || 26 ||

kadā me syādguruśvabhrabhāsuraṃ tanmahodaram |
kadā me syāccharanmeghamedurā nakharāvalī || 27 ||

nakharā nakhāsteṣāmāvalī paṅkti || 27 ||

kadā me syānmahārakṣovidrāvaṇakaraṃ smitam |
svasphigvādyairaraṇyānyāṃ kadā nṛtyeyamunmadā || 28 ||

mahatāṃ prauḍhānāṃ rakṣasāṃ hṛdayavidrāvaṇakaraṃ smitaṃ īṣaddhasitam | 
sphigvādyaiḥ sphijo vādanaiḥ | araṇyānyāṃ mahāraṇye | indravaruṇa - 
ityādinā ṅīṣyānuk || 28 ||

vasāsavamahākumbhairmṛtamāṃsāsthisaṃcayaiḥ |
kadā kariṣye'virataṃ medurodarapūraṇam || 29 ||

kadā pītamahālokarudhirā kṣībatāṃ gatā |
bhaveyaṃ muditā dṛptā mudritā nidrayā tataḥ || 30 ||

mayaiva kutapovahnau tadagryaṃ bhāsuraṃ vapuḥ |
bhasmatvaṃ kanakeneva sūcitvamurarīkṛtam || 31 ||

duḥkhaphalaparyavasitatvātkutsārhe tapovahnau tatprāktanaṃ bhāsuraṃ 
vapurbhasmatvaṃ nītamiti śeṣaḥ | yathā kanakena svakanakatvanāśakaṃ 
bhasmatvaṃ lohasūcitvaṃ vā urarīkṛtaṃ syāttattulyam || 31 ||

kva kliāñjanaśailābhaṃ vapurbharitadiktaṭam |
kva prācikākhurasamaṃ sūcitvaṃ tṛṇapelavam || 32 ||

prācikā dīrghapādalūtā jātistasyāḥ khuraḥ pādāgraṃ tatsamam || 32 ||

tyajatyāśu mṛdityajñaḥ prāpyāpi kanakāṅgadam |
mayā sūcitvalobhena saṃtyaktaṃ bhāsuraṃ vapuḥ || 33 ||

mṛnmalinaṃ kanakāṅgadaṃ prāpyāpyavicāreṇa mṛditi bhrāntyā tyajati || 33 ||

hā mahodara vindhyādrisanīhāraguhopama |
adya nāntaṃ karoṣi tvaṃ kathaṃ siṃhena hastinām || 34 ||

idānīmudarādyaṅgāni pratyekaṃ saṃbodhyānuśocatyāha - hā ityādinā | 
vindhyādreḥ sanīhāraguhā upamā yasya tathāvidha he mahodara tvaṃ siṃhena 
siṃhasadṛśena svāvirbhāvena hastisadṛśānāṃ tvadviyogaduḥkhānāmantaṃ 
nāśaṃ kathaṃ na karoṣi || 34 ||

hā bhujau bharanirbhagnaśikharau śaśabhṛnnakhaiḥ |
puroḍāśadhiyā candraṃ kathamadya na bādhataḥ || 35 ||

bhareṇātiśayena nirbhagnagiriśikharau | 
śaśabhṛtsadṛśairnakhairdevabhogyatvātpuroḍāśamiva sthitaṃ candraṃ 
kathaṃ na bādhata iti dairghyātiśayoktiḥ || 35 ||

p. 306) 187

hā vakṣaḥ kācavaidhuryagirīndrataṭasundara |
nādya siṃhādi yaukaṃ taddhṛtaṃ romavanaṃ tathā || 36 ||

kācamaṇimālānāṃ vaidhurye'pi svata eva girīndrataṭamiva sundara he vakṣaḥ 
tvayā siṃhādaya iva siṃhādaya eva vā siṃhānattuṃ śīlamasya tathāvidhaṃ vā 
yūkānāṃ samūho yaukaṃ yatra tathāvidhaṃ romavanaṃ yathā pūrva dhṛtaṃ 
tathādya na dhṛtamityarthaḥ || 36 ||

hā netre kṛṣṇarajanīrajaḥśuṣkendhanaijane |
kasmānna me bhūṣayato dṛgjvālāmālayā diśaḥ || 37 ||

kṛṣṇarajanyā kṛṣṇapakṣarājyā rajyate āsañjyata iti 
kṛṣṇarajanīrajo'ndhakārastadrūpaśuṣkendhanasya ejane pradīpane | ejṛ dīptau 
lyuḥ | he me netre dṛk darśanaṃ tadvakṣaṇayā jvālāmālayā diśaḥ kasmānna 
bhūṣayataḥ || 37 ||

hā skandha bandho naṣṭo'si niṣiddho'si mahītale |
kālena vinipiṣṭo'si nipṛṣṭo'si śilātale || 38 ||

niṣiddhaḥ parihṛtaḥ | parityakta iti yāvat || 38 ||

hā mukhendo tapasi kiṃ nādya tvaṃ mama raśmibhiḥ |
kalpāntadāvasaṃśāntacandrabimbamanohara || 39 ||

kalpānte dāvena davāgninā saṃśāntaṃ dagdhaṃ candrabimbamiva 
śyāmatvānmanohara || 39 ||

hā hā hastau mahākārau tāvadya kva gatau mama |
saṃpannāsmi mahāsūcirmakṣikākhuradolitā || 40 ||

makṣikāṇāṃ khuraiḥ pādāgrairapi dolitā cālitā | atikṣudretyarthaḥ || 40 ||

hā [tvāṃ śocāmītyarthaḥ] 
bhagograkarañjāḍhyasatkandaśvabhraśobhana |
vindhyādvareṇyavipulanitambāmalabimbaka || 41 ||

sat vidyamānaṃ kandaṃ sthūlatarumūlaṃ yasmiṃstathāvidhaṃ śvabhraṃ garta iva 
śobhana || 41 ||

kvākāro'mbarapūrakaḥ kva ca navaṃ tucchātmasūcīvapū
rodorandhrasamaṃ kva vāsya kuharaṃ kvedaṃ ca sūcīmukham |
kva grāso bahumāṃsabhārabahulaḥ kvābbindunā bhojanaṃ
sūkṣmāsmyetadaho mayaiva racitaṃ svātmakṣaye nāṭakam || 42 ||

bahubhirmāsabhārairbahulo vipulo grāsa āhāraḥ || 42 ||

ityārṣe śrīvāsiṣṭhamahārāmāyaṇe mokṣopāye utpattiprakaraṇe ka0 
sūcikāparidevanaṃ nāmaikasaptatitamaḥ sargaḥ || 71 ||

iti śrīvāsiṣṭhamahārāmāyaṇatātparyaprakāśe utpattiprakaraṇe 
sūcikāparidevanaṃ nāmaikasaptatitamaḥ sargaḥ || 71 ||


dvisaptatitamaḥ sargaḥ 72 

śrīvasiṣṭha uvāca |

sūcī sā saṃbhavadvāṇī cintayitvetyakampanam |
punastaddehalābhāya bhavāmyāśu tapasvinī || 1 ||

varṇyate'tra punaḥ sūcyāstapa ugraṃ himācale |
tadvismitasya śakrasya nāradoktyā viniścayaḥ || 1 ||

sā śokaparāyaṇā sūcī asaṃbhavadvāṇī maunamāsthitā satī akampanaṃ 
saikāmyaniścalaṃ yathā syāttathā iti prāguktarītyā svadehādikaṃ 
vakṣyamāṇaprakāraṃ ca cintayitvā | tameva prakāramāha - punariti || 1 ||

iti saṃcintya cittasthaṃ saṃhṛtya janamāraṇam |
tadeva himavacchṛṅgaṃ jagāma tapase sthitam || 2 ||

tapase [tapase iti kvacinna labhyate] jagāma | sthitaṃ prāgāsthitam || 2 ||

apaśyadeva sūcitvaṃ sā tanmānasamātmani |
prāṇavātātmikā prāṇaiḥ praviśya hatamānasam || 3 ||

kathaṃ jagāmeti tadāha - apaśyadeveti | prathamamātmani mānasaṃ 
manaḥkalpitaṃ sūcitvamevāpaśyat | kriyāśaktiśūnye ātmani sūcitvadarśane'pi 
kathaṃ gamanasiddhistatrāha - prāṇeti | yā prāṇavātātmikā jīvasūciḥ sā 
svopādhibhūtaiḥ prāṇaiḥ sūcitvakalpanāhataṃ mānasaṃ praviśya | 
manaḥkalpitāṃ lohasūcīṃ praviśyeti yāvat | hatamānavām iti pāṭhe hatā mānavā 
yayā lohasūcyā tāṃ praviśyetyarthaḥ || 3 ||

athātmanyeva sūcitvaṃ paśyatyeva manomayam |
prāṇavātaśarīrāsau jagāma himavacchiraḥ || 4 ||

atha jīvasūcyātmanyeva manomayaṃ lohasūcibhāvaṃ paśyatyeva | tathāca 
lohajīvasūcyoranyonyatādātmyādhyāsādasau karkaṭī prāṇavātā'bhinnaśarīrā satī 
kriyāśaktiṃ prāpya himavacchiro jagāma | vakṣyamāṇarītyā gṛdhraśarīraṃ 
praviśyetyarthaḥ || 4 ||

dṛḍhadāvānale tatra sarvabhūtavivarjite |
mahāmahāśilābhābhārūkṣe pāṃsuvidhūsare || 5 ||

mahatī viśālā yā mahāśilā guṇotkṛṣṭendranīlaśilā tadāmevābhā 
kāntiryasyāḥ | ābhābhirātapai rūkṣe iti vā || 5 ||

tasthāvabhyuditevāsau nistṛṇe vipule sthale |
marāvakasmātsaṃjātaśuṣkā tṛṇaśikhā yathā || 6 ||

abhyuditā tatraivāṅkuriteva || 6 ||

susūkṣmasyaikapādasya sārdhenaivāśritorvarā |
svasaṃvidekapādātma tapaḥ kartuṃ pracakrame || 7 ||

susūkṣmasya sūcyagrarūpasyaikapādasyārdhena leśenaiva āśritā urvarā 
bhūmiryayā | ata eva dvipadāmivaikapādaparihāreṇaikapādātmatvāsaṃbhave'pi 
svasaṃvidā svīyakalpanayaiva kalpitabhāgadvayamadhye 
agrārdhaparihāreṇaikapādātma ekapādāvasthitirūpaṃ tapaḥ || 7 ||

sūkṣmapādatalenaiṣā vasudhāreṇusaṃkaṭī |
nivārya tripadīṃ kṛtsnādyatnenordhvamukhī sthitā || 8 ||

pādatalena niśitāgrabhāgena vasudhāyā reṇumapi saṃkaṭayati tudatīti 
vasudhāreṇusaṃkaṭī | saṃkaṭaśabdāt tatkaroti - iti ṇici karmaṇyaṇ | 
aṅgopasya sthānivadbhāvānnopadhāvṛddhiḥ | tripadīṃ 
puraḥpārśvadvayalakṣaṇatribhāgaprasṛtāṃ dṛṣṭiṃ 
kṛtsnādviṣayānnivārya || 8 ||

p. 307) 187

kṛṣṇatvahiṃsratātaikṣṇyavyāptyāsyapavanāśanaiḥ |
yatnātpadaṃ nibadhnantī reṇvaṇūpalasaṃkaṭe || 9 ||

nanu ūrdhvamukhatve dṛṣṭeḥ sarvato nivāraṇe ca reṇvaṇūpalasaṃkaṭe kathaṃ 
tasyāḥ pādasthairyaṃ siddhaṃ tatrāha - kṛṣṇatveti | dṛḍhatvādeva 
sthairyaṃ siddhaṃ dṛḍhatvaṃ cāsyāḥ kṛṣṇatvena kṛṣṇāyasatvena 
hiṃsratvena taikṣṇyena tīkṣṇāgratvena ca sarvāṅgavyāptyā āsyena 
pavanasyāśanairgrasanaistadviṣṭambhalakṣaṇayatnācca siddhamityarthaḥ || 9 ||

araṇye kṣubhitāṃ saṃpaddūrālokārthamutthitām |
pucchākoṭisthitāṃ vātālolāmanucakāra sā || 10 ||

sā sūcī araṇye kṣudhākṣubhitāṃ ata eva samyak padyante samīpamupasarpantīti 
saṃpado'raṇyādhvagāsteṣāṃ 
dūrādālokanamālokastadarthamutthitāmurdhvīkṛtamusvabhāgām | pucchena 
ākoṭau tṛṇaparṇādyagrabhāge sthitām | pathikavyāmohāya 
vātenāpyalolāmacanalām | arthāttṛnajalūkāmanucakāra viḍambitavatī | 
dūrālokāyam iti pāṭhe dūrādālokāya āyaṃ āyataṃ dīrgha yathā syāttathā 
utthitāmityarthaḥ || 10 ||

mukharandhraviniṣkrāntā tasyā bhāskaradīdhitiḥ |
sakhī babhūva sūcyābhā paścādbhāgaikarakṣiṇī || 11 ||

sūcīrandhraniḥsṛtātapasyāpi sūcyākāratvāttatsakhītvamutprekṣate - mukheti 
dvābhyām || 11 ||

kṣudre'pi svajane bhūte'pyeti vatsalatāṃ janaḥ |
dīdhītyāpi sakhīvṛttaṃ sūcyāṃ śucitayā bhṛtam || 12 ||

babhūva tasyāḥ svacchāyā dvitīyā tāpasī sakhī |
evaṃ sūcīva malinā tayā paścātkṛteva sā || 13 ||

sūcīcchāyāmapi tatsakhyantaratvena kalpayati - babhūveti | evaṃ dīdhitivadeva | 
yo viśeṣastamāha - sūcīveti | tayā sūcyā sā chāyāsūcī paścātkṛtā 
pṛṣṭharakṣikā kṛteva || 13 ||

sūcyā tayā sunirgatya supātākṣyaḥ sma kūṇitaiḥ |
paścātsakhyābhayā sādhuranyonyācārakevalam || 14 ||

tāsāṃ tisṛṇāṃ sūcīnāṃ parasparaśiromūlagranthane 
parasparaviṣṭambhātparasparānukūlyācaraṇamiva vṛttamityutprekṣate - 
sūcyeti | paścātsakhyā ābhayā sūryadīdhityā tayā lohasūcyā dvārabhūtayā supru 
nirgatya supātākṣyā dīdhītiṣupāta eva akṣi netraṃ yasyāstasyā chāyāsūcyā saha 
kūṇitairgrathanaiḥ | chāyāsūcīmūlagrathanena saha gaṇanādbahutvam | 
anyonyācārake parasparācaraṇīye sthairyasāhāyye balaṃ dārḍhya kṛtamiti 
śeṣaḥ | sma kila | ataḥ sa ācāraḥ sādhurityarthaḥ || 14 ||

sūcyābhiprekṣite yātā matiṃ drumalatādayaḥ |
mahātapasvinīṃ sūcīṃ dṛṣṭvā notkaṇṭhayanti ke || 15 ||

evaṃ tapasyantyāḥ sūcyāḥ abhiprekṣite purodarśanaciṣaye drumalatādayo'pi matiṃ 
sadbuddhiṃ yātāḥ prāptāḥ | ratim iti pāṭhe spaṣṭam || 15 ||

sthirabaddhapadāmenāṃ svamanovṛttimutthitām |
anilaṃ bhojayāṃcakrurmukhanirgatabhāṃkṛtaiḥ || 16 ||

tapoviṣaye sthirāṃ svamanaso vṛttimivotthitāmenāṃ sūcī drumalatādayaḥ 
svapuṣpaphalādivāsitamanilaṃ vāyuṃ bhojayāṃcakurityutprekṣā | 
tasyāstadbhojanasaṃbhāvane hetuḥ - mukhanirgatabhāṃkṛtairiti | saśabdaṃ 
hi bhojanaṃ pāmareṣu prasiddhamiti bhāvaḥ || 16 ||

prasūtāni bhaviṣyāṇi gīrvāṇānyāni vā ciram |
kausumāni rajāṃsyasyā ityāsyaṃ paryapūrayan || 17 ||

daivādrumalatābhiḥ kusumarajobhiḥ kṛtaṃ sūcīvilapidhānamutprekṣate - 
prasūtānīti | yāni prākprasūtāni yāni ca bhaviṣyāṇi yāni gīrvāṇebhyo 
devebhyo'nyāni | adevatārthānītyarthaḥ | tāni sarvāṇi kausumāni rajāṃsi asyai 
sūcyai deyānīyu * * *? vetyarthaḥ || 17 ||

tato mahendraprahitaṃ vātanunnāmiṣaṃ rajaḥ |
tayā tvabhratvavyājena na nigīrṇaṃ mukhe viśat || 18 ||

daivācchidre vātavudhnā * * * * * *? rajasāṃ 
praveśaṃ mahendrakṛtavighnatvena praviṣṭānāṃ yadbahirnirgamanaṃ 
tattaddiyāni * * * *? na cotprekṣate - tata iti dvābhyām | 
abhratvavyājena cchidratvaccha * *? sthite mukhe viśadapi tayā na 

na nigīrṇavatī tāni rajāṃsi dṛḍhaniścayāt |
antaḥsāratayā kāryaṃ laghavo'pyāpnuvanti hi || 19 ||

kārya tapovighnanivāraṇalakṣaṇaṃ prayojanam || 19 ||

na pibatyāsyasaṃsthāni tathā puṣparajāṃsyapi |
vismayaṃ pavanaḥ prāpa sumerūnmūlanādhikam || 20 ||

āśiraḥ pihitā paṅkaiḥ pūritāpi mahājalaiḥ |
vidhūtāpi bṛhadvātairdagdhāpi vanavahnibhiḥ || 21 ||

evaṃ viprāntarairapi sā na kṣubhitetyāha - bhāśira ityādinā || 21 ||

bhinnāpi karakāpātairbhrāmitāpi taḍidbhramaiḥ |
udvejitāpi jaladaiḥ kṣobhitāpyatigarjitaiḥ || 22 ||

api varṣasahasraiḥ sā cittasthadṛḍhaniścayā |
pādāgraṃ tu kusupteva nākampata tapasvinī || 23 ||

kusumā viṣamūrcchādiṣuveva | pādārtha sūcyagramātram | aṇumātramapītyarthaḥ 
| tuśabdo'pyarthe || 23 ||

nivṛttāyā bahiḥspandāddeśakāle vahau gate |
vicārayantyāstasyāḥ svamātmā satyaṃ sucetanam || 24 ||

tapasyantyāstasyāḥ pāpakṣayāciraṃ cittaṃkābhyāca vicārapūrvakaṃ 
jñānamutpannamityāha - nivṛttāyā ityādinā | satyaṃ śucetanaṃ staṃ 
vicārayantyastasyā ātmaiva jñānāṃ lokastatsākṣātkāravṛttiddhabodhātmā 
samudabhūdityarthaḥ || 24 ||

jñānālokaḥ samudabhūtsā parāvaradarśinī |
babhūva nirmalā succirviṣūcī pāvanaṃ param || 25 ||

jātā viditavedyā sā svayameva tayā dhiyā |
tapasā duṣkṛte kṣīṇe sūcī svasukhasūcinī || 26 ||

iti varṣasahasrāṇi sākaroddāruṇaṃ tapaḥ |
saptasaptamahālokasaṃtāpakaramunmukhī || 27 ||

saptavarṣasahasrāṇi saptasaptānāṃ caturdaśānāṃ mahatāṃ bhūrādilokānāṃ 
saṃtāpakaraṃ tapaḥ | unmukhī ūrdhvamukhī || 27 ||

tasyāḥ kalpāgnibhīmena tapasā hi mahāgiriḥ |
babhūva tena jvalito jajvāleva tato jagat || 28 ||

p. 308) 188

kasyedaṃ tapasākrāntaṃ jagadityatha vāsavaḥ |
nāradaṃ paripapraccha sa tasyākathayacca tat || 29 ||

tatsūcītapaḥ || 29 ||

saptavarṣasahasrāṇi sūcī dīrghatapasvinī |
mahāvijñānadehāsau tenedaṃ jvalitaṃ jagat || 30 ||

nāgāḥ śvasanti vicalanti nagāḥ patanti
vaimānikā jaladhivāridharāḥ prayānti |
śoṣaṃ diśo'rkasahitā malinībhavanti
sūcyāḥ surendra tapasā kṣayamāyayeva || 31 ||

jaladhayo vāridharāśca śoṣaṃ prayānti || 31 ||

ityārṣe śrīvāsiṣṭhamahārāmāyaṇe vālmīkīye utpattiprakaraṇe ka0 
sūcītapaḥprabhāvo nāma dvisaptatitamaḥ sargaḥ || 72 ||

itiśrīvāsiṣṭhamahārāmāyaṇatātparyaprakāśe utpattiprakaraṇe sūcītapaḥ 
prabhāvo nāma dvisaptatitamaḥ sargaḥ || 72 ||


trasaptatitamaḥ sargaḥ 73 

śrīvasiṣṭha uvāca |

karkaṭīkaṭuvṛttāntaṃ sarvamākarṇya vāsavaḥ |
nāradaṃ paripapraccha punarjātakutūhalaḥ || 1 ||

jīvasūcyā iha punarvarṇyate bhogavistaraḥ |
tataścānveṣaṇaṃ vāyoḥ sarvataḥ śakracodanāt || 1 ||

karkaṭyāḥ kaṭumapriyaṃ tapovṛttāntam | jīvasūcībhogaprakāraśravaṇe 
jātakutūhalaḥ || 1 ||

śakra uvāca |

sūcīvṛttapiśācatvaṃ tapasopārjya tattayā |
karkaṭyā himamarkaṭyā ke bhuktā vibhavā mune || 2 ||

sūcīva vṛttaṃ piśācatvamiva adṛśyaṃ jīvasūcitvam | himasaṃbandhādiva 
prāptajāḍyabuddhyā markaṭīva tucchabhogacapalayā karkaṭyā || 2 ||

śrīnārada uvāca |

jīvasūcyāḥ piśācatvaṃ gatāyāḥ śakra pelavam |
āsītkārṣṇāyasī sūcī tasyāḥ samavalambanam || 3 ||

samavalambanamāśrayaḥ || 3 ||

tatsamālambanaṃ tyaktvā vyomavātarathasthayā |
prāṇamārutamārgeṇa tayā dehapraviṣṭayā || 4 ||

kadācittasyā lohasūcyāḥ samālambanaṃ tyaktvā vyomavāta ākāśago 
vāyustadrūparathārūḍhayā tayā || 4 ||

sarveṣāmāntratantrīṇāṃ snāyumedovasāsṛjām |
randhreṇa pakṣiṇevāntarnilīnaṃ malinātmanām || 5 ||

tayā jīvasūcyā malinātmanā pāpināmantratantryādīnāṃ randhreṇa praviśya 
dehāntarnilīnaṃ ciraṃ nilīya sthitamityarthaḥ || 5 ||

yasyāṃ nāḍyāṃ nabhovāyurmāti tattāmupetayā |
tatra śūlaṃ kṛtaṃ sthūlanyagrodhāya ivotkaṭam || 6 ||

nāḍyāṃ śirāyām | nabhovāyuḥ rogāśrayabāhyavāyurmāti saṃmito bhavati | 
tattāṃ tādṛśapravahatām | tatra nāḍyām | śūlaṃ śūlākhyā vedanā | yathā 
sthūlasya śrīdakṣiṇāmūrternyagrodhasya nāḍīnāmagre śaivaṃ śūlaṃ kṛtaṃ 
viṣaktaṃ tadvat || 6 ||

taccharīrendriyaistāni tathānyāni bahūni ca |
bhuktāni naramāṃsāni bhojanānyucitāni ca || 7 ||

teṣāṃ prāṇināṃ śarīrendriyaiḥ tatprāṇyucitabhojanāni bhuktāni || 7 ||

suptaṃ vivalitānlpamālayā mugdhabālayā |
kāntavakṣaḥsthalasyūtasṛṣṭapatrakapolayā || 8 ||

vivalitāḥ kāntāśleṣāmṛditā analpā mālāḥ srajo yasyāstayā mugdhabālayā | 
tadbhāvāpannayetyarthaḥ | kāntavakṣaḥsthale syūtaṃ kṛtaṃ sṛṣṭaṃ 
saṃkrāmitaṃ patraṃ yābhyāṃ tathāvidhau kapolau yasyāstayā | tathāca 
mugdhabālāsukhamapyanubhūtameveti bhāvaḥ || 8 ||

vidrutaṃ vītaśokāsu vihaṅgyā vanavīthiṣu |
kalpadrumaughapuṣpāgradviguṇāmbhojapaṅktiṣu || 9 ||

vihaṅgyā vihaṅgaśarīrapraviṣṭayā vanavīthiṣu padmavanaśreṇiṣu 
kalpadrumapuṣpaśreṣṭhebhyo dviguṇāmodādiśālipadmapaṅktiṣvityarthaḥ || 9 ||

pīta āmodamandāramakarandakaṇāsavaḥ |
vaneṣvamara"ailānāmalinyāmalilīlayā || 10 ||

alinyāṃ praviṣṭayeti śeṣaḥ || 10 ||

carvitāni śavāṅgāni gṛdhnyā'gartāni vṛddhayā |
khaḍgapṛṣṭhyeva saṃgrāme vīrāṅgāni javeddhayā || 11 ||

gṛddhryā gṛdhradehapraviṣṭayā āgartānyāpāditagartāni śavāṅgāni | 
khaḍgapṛṣṭhyā khaḍgadhārayā | khaḍgayaṣṭyeva iti pāṭhe spaṣṭam || 11 ||

sarvāṅgakośanāḍīṣu dikṣvivānilalekhayā |
uḍḍīnamavaḍīnaṃ ca kācaughavyomavīthiṣu || 12 ||

kācaughanīlāsu vyomavīthiṣu || 12 ||

virāḍātmahṛdi prāṇavātaspandāḥ sphuranti tu |
yathā tathā prasphuritaṃ pratidehagṛhaṃ tayā || 13 ||

samaṣṭiprāṇavātaspandā yathā svacchandaṃ sphuranti tathā prasphuritam || 13 ||

sarvaprāṇiśarīreṣu bhānti cicchaktayastathā |
dīpaprabhābhāsitayā gṛhiṇyeva svasadmasu || 14 ||

nanu pratidehagṛhaṃ tayā kena prakāśena vyavahṛtaṃ tadāha [tamāha iti 
pāṭhaḥ] - sarvaprāṇīti | sarvaprāṇiśarīreṣu yathā prāṇavātāḥ spandante 
tathā cicchaktayo'pi bhānti | antaḥkaraṇopādhibhedādbahuvacanam | 
arthāttādṛśacicchaktiprabhābhāsitayā tayā dīpaprabhābhāsitayā gṛhiṇyā 
svasadmasviva vyavahṛtamityarthaḥ || 14 ||

vihṛtaṃ rudhireṣvantardravaśaktyeva vāriṣu |
abdhiṣvāvartavṛttyeva jaṭhareṣu vivalgitam || 15 ||

suptaṃ medaḥsu śubhreṣu śeṣāṅgeṣviva śauriṇā |
svāditaścāṅgagandho'ntaḥ pītaśaktyāmṛtaṃ yathā || 16 ||

pītaśaktyā pānaśaktyā || 16 ||

p. 309)

tarugulmauṣadhādīnāṃ hṛdaujānyanilaśriyā |
paribhuktānyaśuklāni hiṃsayodhīkṛtāni ca || 17 ||

hṛdi ojayanti balārogyādi janayantīti hṛdaujāni rasaniryāsādīni | anilaśriyā 
vāyurūpayā | aśuklāni śukletaravarṇāni || 17 ||

atho jīvamayī sūcī syāmiti sthāvareṇa sā |
saṃpannā tāpasī sūcī cetanā pāvanī sitā || 18 ||

saiveyaṃ svasaṃkalpā tapasi sthairyeṇa tāpasī satī paramapāvanī saṃpannetyāha ##-

adṛśyayā tayā ceha mārutograturaṃgayā |
ayaḥsūcyā'nilatayā vahantyā dikṣvaruddhayā || 19 ||

ayaḥsūcyā karaṇena anilatayā vāyuvegena vahantyā gacchantyā || 19 ||

pītaṃ bhuktaṃ vilasitaṃ dattaṃ dāpitamāhṛtam |
nartitaṃ gītamuṣitamanantaiḥ prāṇidehakaiḥ || 20 ||

adṛśyayā'śarīriṇyā manaḥpavanadehayā |
kṛtamākāśarūpiṇyā na tadasti na yattayā || 21 ||

jīvasūcyāḥ pāramārthikarūpaṃ manasi nidhāyāha - adṛśyayeti | 
samaṣṭivyaṣṭimanaḥpavanadehayā sarvaṃ jagadeva kṛtamiti bhāvaḥ || 21 ||

mattayā śaktayāsvādarasāccalitametayā |
kālamālānamāśritya kariṇyeva vivalgitam || 22 ||

yadyevaṃprabhāvā sā tarhi tayā sūcībhāve sarve'pi kuto na hiṃsitāstatrāha - 
śaktayeti | śaktayāpi tayā katipayaprāṇiraktādyāsvādarasādeva mattayā 
prāṇyāyurniyatilakṣaṇaṃ kālamālānaṃ bandhanastambhamāśritya 
kariṇyevālpapradeśeṣveva vivalgitaṃ bhrāntamityarthaḥ || 22 ||

kallolabahulādhūtadehadṛṣṭanadīṣvalam |
vegairvedhuryakāriṇyā mattayā makarāyitam || 23 ||

deharūpāsu dṛṣṭanadīṣu pratyakṣanadīṣu | vaidhuryaṃ prāṇināṃ dehavaidhurya 
tatkāriṇyā || 23 ||

aśaktayā nigirituṃ medomāṃsaṃ tathā hṛdi |
nūnaṃ ruditamarthāḍhyavṛddhāturadhiyā yathā || 24 ||

hṛdi svamanasi | arthena dhanena āḍhyānāṃ vṛddhānāmāturāṇāṃ ca dhiyā 
yathā bhojanāśaktyā ruditaṃ tadvat || 24 ||

ajoṣṭramṛgahastyaśvasiṃhavyāghrādinartitam |
nartakyeva ciraṃ raṅge valayāṅgadamaṅgake || 25 ||

yathā nartakyā syāṅgake valayāṅgadādinartitaṃ tathā 
svapīḍitamajoṣṭrādyapyanayā nartitamityarthaḥ || 25 ||

bahirantaśca vāyūnāmekatvamanujātayā |
gandhalekhikayevāntaḥ sthitaṃ durbalayā tathā || 26 ||

bahiḥ vātaskandheṣu | antaḥ prāṇeṣu | durbalayā | vāyugatiparavaśayeti yāvat || 26 
||

mantrauṣadhitapodānadevapūjādibhirhatā |
bahirgirinadītuṅgataraṅgavadupadrutā || 27 ||

bahiḥ upa samīpadeśe drutā palāyitā || 27 ||

dīpaprabhevāvijñātagatirgatyāśu līyate |
ayaḥsūcyāṃ mātarīva tatra nirvṛtimeti sā || 28 ||

gatyā antardhānaśaktyā avijñātagatiḥ | ayaḥ sūcyāṃ līyate | nirvṛtiṃ 
viśrāntisukham || 28 ||

svavāsanānusāreṇa sarva āspadamīhate |
sūcitvameva rākṣasyā sūcītvenāspadīkṛtam || 29 ||

sarvā vihṛtyāpi diśaḥ svamevāspadamāpadi |
jīvasūcī lohasūcīmivāyāti jaḍo janaḥ || 30 ||

evaṃ prayatamānā sā viharantī diśo daśa |
mānasīṃ tṛptimāyātā na śārīrīṃ kadācana || 31 ||

sati dharmiṇi dharmā hi saṃbhavantīha nāsati |
śarīraṃ vidyate yasya tasya tatkila tṛpyati || 32 ||

atha tṛptasya dehasya smaraṇātprāktanasya sā |
babhūva duḥkhitasvāntā pūrṇodarasukhārthinī || 33 ||

pūrṇodarajanyaṃ yattṛptisukhaṃ tadarthinī || 33 ||

tataḥ prāktanadehārthaṃ kariṣye vipulaṃ tapaḥ |
iti saṃcintya tapase deśaṃ nirṇīya sātmanā || 34 ||

veveśākāśagṛdhrasya hṛdayaṃ taruṇasya sā |
prāṇamārutamārgeṇa khaṃ khagīva vileśayā || 35 ||

ākāśagāmino gṛdhrasya | sā jīvasūciḥ | kena mārgeṇa viveśa tamāha - 
prāṇeti | khaṃ nīḍacchidram | bileśayā nīḍabilaśāyinī || 35 ||

gṛdhraḥ svāmayasūcitvaṃ kaścidetatsamāśritaḥ |
nitāntapreritaḥ sūcyā kartuṃ mana upādade || 36 ||

svāmayasūcitvaṃ svāntargatarogasūcibhāvamāśritaḥ kaścitprāguktagṛdhraḥ 
svapraviṣṭasūcyabhilaṣitaṃ karma kartuṃ mana upādade || 36 ||

sūcīmādāya gṛdhro'sau yayau taccintitaṃ girim |
antaḥsūcipiśācyante nunno'bda iva vāyunā || 37 ||

sūcīṃ lohasūcīm | antargatasūcipiśācyā ante nivṛttikāle upasthite sati || 37 ||

tatrājane mahāraṇye sthāpayāmāsa tāmasau |
sarvasaṃkalparahite pade yogīva cetanām || 38 ||

cetanāṃ buddhivṛttim || 38 ||

ekenaivāśu sā tena pādaprāntena susthitā |
saṃpratiṣṭhāpitevadrimūrdhni gṛdhreṇa devatā || 39 ||

gṛdhreṇādrimūrdhni saṃpratiṣṭhāpitā devatāpratimeva susthitā lohasūcī 
babhūvetyarthaḥ || 39 ||

rajaḥkaṇagṛhasthāṇuśirasyekena sānunā |
pādenātiṣṭhadudgrīvaṃ śikhīva girimūrdhani || 40 ||

rajaḥkaṇa eva gṛhaṃ tatsthasyāṇoḥ śirasi ekena aṇunā sūkṣmatamena 
pādenāgreṇa | śikhī agniriva | udgrīvaṃ śikhīva iti pāṭhe tu mayūra iva || 40 ||

[ujjihvaṃ śikhīva iti pāṭhaḥ sādhīyān | śikhī agniriva iti 
vyākhyānurodhāt]

p. 310) 189

utthitāṃ sthāpitāṃ sūcīṃ gṛdhreṇa jīvasūcikā |
dṛṣṭvā bahirvinirgantuṃ khagadehātpracakrame || 41 ||

khagadehānnirjagāma sūcī pronmukhacetanā |
pavanādgandhalekheva ghrāṇavātalavonmukhī || 42 ||

pronmukhī nirgamanotsukā cetanā buddhiryasyāḥ || 42 ||

jagāma gṛdhraḥ svaṃ deśaṃ bhāraṃ tyaktveva bhārikaḥ |
nivṛttavyādhiriva sa babhūvāntaranākulaḥ || 43 ||

nivṛttavyādhiḥ puruṣa iva anākulaḥ svasthaḥ || 43 ||

ataḥ sūcistayādhārastapase parikalpitā |
dṛḍhaḥ susadṛśo'rthānāṃ viniyogo hi rājate || 44 ||

ato vakṣyamāṇahetutaḥ | sūcirlohasūciḥ | tayā jīvasūcyā || 44 ||

na hyamūrtasya siddhyanti vinādhāraṃ kila kriyāḥ |
ityādhāraikaniṣṭhatvamāśrityāsau tapaḥsthitā || 45 ||

jīvasūcī lohasūcīṃ piśācī śiṃśapāmiva |
sarvato valayāmāsa vātyevāmodalekhikām || 46 ||

valayāmāsa vyāptavatī || 46 ||

tatastataḥ prabhṛtyeṣā sūcī dīrghatapasvinī |
araṇyānyāṃ sthitā śakra tatra varṣagaṇānbahūn || 47 ||

tasyā varārthaṃ yatnaṃ tvaṃ kuru kartavyakovida |
cireṇa saṃbhṛtaṃ lokamalaṃ dagdhuṃ hi tattapaḥ || 48 ||

varārthaṃ tucchavareṇa vañcanārtham || 48 ||

śrīvasiṣṭha uvāca |

iti nāradataḥ śrutvā śakraḥ sūcīnirīkṣaṇe |
mārutaṃ preṣayāmāsa daśadiṅmaṇḍalānyatha || 49 ||

jagāmātha marutsaṃvidātmanā tāmavekṣitum |
athāmucya nabhomārgaṃ vicacāra tvarānvitaḥ || 50 ||

marutaḥ saṃvit divyadṛṣṭilakṣaṇaṃ jñānaṃ tāmavekṣituṃ diśo jagāma | 
gantuṃ divyadṛśā diśaḥ paryālocitavānityarthaḥ | nabhomārgamāmucya 
vicacāra bhūmāviti śeṣaḥ || 50 ||

sā tasya saṃvitkṣiprārdhenaiva sarvagatā satī |
paramārcirivāvighnaṃ sahasaiva dadarśa ha || 51 ||

kṣiprā tvarāvatī | ardhenaikāṃśenaiva sarvagatā sarvadikparyālocanaparā satī 
paramaṃ sarvotkṛṣṭaṃ arcirbrahmajyotiriva | avighnamapratibandham || 51 ||

bhūmeḥ saptasamudrānte nibaddhāṃ vipulasthalīm |
lokālokādrirasanāṃ tato maṇimayopamam || 52 ||

sarvaṃ dadarśetyuktameva prapañcayati - bhūmerityādinā | vipulasthalīṃ 
prāṇiśūnyakāñcanabhūmim | atra dvīpāmbhodhikramaḥ prāguktakrameṇa vā 
brahmāṇḍāntaratvādatratyakrameṇa vā bodhyaḥ || 52 ||

svādūdakābdhivalayaṃ sakoṭarakakubgaṇam |
puṣkaradvīpavalayaṃ tadantargirimaṇḍale || 53 ||

koṭaraśabdena parvatasaṃdhisthā deśā ucyante || 53 ||

madirāmbhodhivalayaṃ tajjalecarasaṃsthitam |
gomedadvīpakaṭakaṃ tanmadhyaviṣayavrajam || 54 ||

tajjalecaraiḥ saṃsthitamāśritam | anena tatratyaprāṇināṃ 
jalasthalobhayasaṃcārasāmarthyaṃ gamyate || 54 ||

ikṣūdakābdhiparikhaṃ śāntaṃ girigaṇāntaram |
krauñcadvīporvarāpīṭhaṃ śāntaṃ gatagirikramam || 55 ||

śāntaṃ nirupadravam || 55 ||

kṣīrābdhimuktāvalayaṃ samadhyagatanāyakam |
śvetākhyadvīpavalayaṃ sabhūtapravibhāgakam [saṃbhūta iti 
pāṭhaḥ] || 56 ||

kṣīrābdhireva muktākhacitavalayo yasya tat | madhyagatena trailokyanāyakena 
viṣṇunā sahitam | pravibhāgā avāntarakhaṇḍabhedāḥ || 56 ||

tato ghṛtodavalayasvāntasthapuramandiram |
kuśadvīpavṛtivyāptaṃ samahāśailakoṭaram || 57 ||

dadhyambhorāśiraśanāsāntāmbarapurodaram |
śākadviporvarākāraṃ sāntasthaviṣayāntaram || 58 ||

rasanayā sāntaṃ sābadhikamambaraṃ purodaraṃ yasya || 58 ||

kṣārāmbhorāśiparidhiṃ sāntasthaviṣayāntaram |
jambūdvīpe mahāmeruṃ kulaparvatasaṃkulam || 59 ||

viṣayaśabdena tadvāsino janā lakṣyante || 59 ||

vātaskandhebhya evādau patitānilavedanā |
krameṇānena paryante tenaiva prasṛto'ñjasā || 60 ||

patitā avatīrṇā prāguktā vāyoḥ saṃvit | anena svasaṃvidavatārakrameṇa 
prasṛto'vatīrṇo vāyuḥ || 60 ||

vāyurālokayannaddhā jambūdvīpaṃ nirīkṣya ca |
tatprāpa himavacchṛṅgaṃ yatra sūcī tapasvinī || 61 ||

yatra sā tapasvinī sūcīsthitā tāmaraṇyānīṃ vāyuravāpa | prāṇikarmabhiḥ 
prāṇisaṃcāraiḥ || 61 ||

śṛṅgamūrdhni mahatyugre sāraṇyānīmavāpa tām |
dvitīyākāśavitatāṃ varjitāṃ prāṇikarmabhiḥ || 62 ||

asaṃjātatṛṇavyūhāṃ nikaṭatvādvivasvataḥ |
rajomayīmeva tatāṃ saṃsāraracanāmiva || 63 ||

nikaṭatvāditi | anena śikharaunnatyātiśayo gamyate | rajomayīṃ pāṃsupracurāṃ 
rajoguṇavikārabhūtāṃ ca | evamanye api viśeṣaṇe 
araṇyānīsaṃsāraracanāsādhāraṇe bodhye || 63 ||

mṛgatṛṣṇānadīsārthapūraṇīyābdhitāṃ gatām |
śakrakodaṇḍasaṃkāśamṛgatṛṣṇāsaricchatām || 64 ||

amitānantaparyantāṃ lokapālekṣitairapi |
kevalaṃ pavanaspandapravahaddhūlikuṇḍalām || 65 ||

lokapālānāmindrādīnāmīkṣitairdṛṣṭibhirapyamitā iyattayānavadhāritā anantāḥ 
paryantā avāntarapradeśabhedā yasyām | pārśvadvaye vātyā pavanaspandena 
pravahadbhūlipaṭale eva kuṇḍale yasyāḥ | etadādiviśeṣaṇairaraṇyānī 
vyomavilāsinītvenotprekṣyate || 65 ||

sūryāṃśukuṅkumāliptāṃ lagnacandrāṃśucandanām |
vilāsinīmiva vyomno vātasūtkārapāyinīm || 66 ||

kāntāliṅganasukhavyañjakodhvaniḥ sūtkārastaṃ pāyayati śrāvayati tacchīlām || 
66 ||

p. 311) 189

saptadvīpasamudramudraṇasamucchannaikadeśāśrayaṃ 
bhūpīṭhaṃ parito vihṛtya pavano dīrghādhvanā jarjaraḥ |
tāṃ prāpyogragiristhalīmalivapurvyomāṅgalagnāmiva
vyāptānantadigantapūrakabṛhaddeho viśaśrāma saḥ || 67 ||

vyāptānantadigantapūrakabṛhaddehaḥ sa pavanaḥ saptabhirdvīpaiḥ sasamudraiśca 
mudraṇena lāñchanena samyak ut uparibhāge channasya 
vyāptasyaikadeśasyāśrayaṃ bhūlakṣaṇaṃ pīṭhaṃ parito vihṛtya 
dīrgheṇādhvanā jarjaraḥ śrāntaḥ san alisadṛśavapuṣo vyomnaḥ aṅge 
lagnāmiva sthitāṃ tāmugragiristhalīṃ prāpya viśaśrāma viśrāntiṃ 
prāpetyarthaḥ || 67 ||

ityārṣe śrīvāsiṣṭhamahārāmāyaṇe vālmīkīye utpattiprakaraṇe 
sūcītapovarṇanaṃ nāma trisaptatitamaḥ sargaḥ || 73 ||

iti śrīvāsiṣṭhamahārāmāyaṇatātparyaprakāśe utpattiprakaraṇe sūcītapo 
varṇanaṃ nāma trisaptatitamaḥ sargaḥ || 73 ||


catuḥsaptatitamaḥ sargaḥ 74

śrīvasiṣṭha uvāca |

tasya tatrordhvaśṛṅgasya tasyāṃ bhuvi mahāvanau |
dadarśa madhyamāṃ sūcīṃ protthitāṃ saśikhāmiva || 1 ||

dṛṣṭvāa tāṃ tāpasīṃ sūcīṃ vāyoḥ śakrāntike gatiḥ |
varārthaṃ prārthanaṃ dhāturjñānaṃ sūcyāśca varṇyate || 1 ||

mahatī vanī prāgvarṇitāraṇyānī yasyāṃ sā mahāvanistathāvidhāyāṃ bhuvi | 
gostriyorupasarjanasya iti hrasvaḥ | śṛṅgasya madhyamāṃ śikhāmiva || 1 ||

ekapādaṃ tapasyantīṃ śuṣyantīṃ śira-ūṣmaṇā |
satatānaśanāṃ śuṣkapiṇḍībhūtodaratvacam || 2 ||

sa tata iti pāṭhe sa tato dadarśeti pūrveṇānvayaḥ | piṇḍībhūtodaratvacamiva | 
sūcyā udaratvagasaṃbhavāt || 2 ||

sakṛdvikasitāsyena gṛhītvevātapānilān |
paścāttyajantīṃ hṛdaye me na māntītyanāratam || 3 ||

ātapānanilāṃśca | temayāvekavacanasya ityatra apādādāvityadhikārātpādādau 
me ityādeśaśchāndasaḥ || 3 ||

śuṣkāṃ caṇḍāṃśukiraṇairjarjarāṃ vanavāyubhiḥ |
acalantīṃ nijātsthānātsnāpitāminduraśmibhiḥ || 4 ||

pūrvaṃ rajoṇunaikena saṃviṣṭacchannamastakām |
kṛtārthatvaṃ kathayatīṃ dadatānyasya nāspadam || 5 ||

sūcīmastake rajontarā'samāveśādanyasya rajojātīyasya rajoguṇasya 
tatsahacaritatamaso'pyāspadaṃ na dadatā rajoṇunā liṅgena kṛtārthatvaṃ 
kathayatīmivānumāpayantīm || 5 ||

araṇyānyeva dattvārthaṃ ciraṃ jātaśikhāmiva |
mūrdhnyavasthāpitaprāṇajaṭājūṭavalīmiva || 6 ||

pūrvoktayā araṇyānyā svīyatarugulmamṛgādirūpamarthaṃ svavibhavaṃ 
araṇyāntarebhyo dattvā ciraṃ tapasā sūcyātmanā jātāṃ janitāṃ śikhāṃ 
cūḍāmiva sthitām | tato'pi yogaparipākānmūrdhni avasthāpitaprāṇānāṃ 
jaṭājūṭasya valīṃ saṃvalanāmiva sthitām | sūcyāstapa upakrame 
sūkṣmatvādaraṇyānīśikhātvenotprekṣā | cireṇa tapastejaso bahalībhāvena 
puñjībhāvavivakṣayā tu tajjaṭājūṭavalitvenotprekṣeti bodhyam | ādya ivaśabda 
utprekṣādyotakaḥ | itarau tu autprekṣikopamānārthau || 6 ||

tāṃ prekṣya pavanaḥ sūcīṃ vismayākulacetanaḥ |
praṇamyālokya suciraṃ bhītabhīta ivāgataḥ || 7 ||

devānāmapi brahmavido vandyā iti dyotanāyoktaṃ praṇamyeti | bhītabhīto 
bhṛśaṃ bhīta iva || 7 ||

mahātapasvinī sūcī kimarthaṃ tapyate tapaḥ |
neti praṣṭuṃ śaśākāsau tattejorāśinirjitaḥ || 8 ||

iti praṣṭuṃ na śaśāketi yojanā || 8 ||

bhagavatyā mahāsūcyā aho citraṃ mahātapaḥ |
ityeva kevalaṃ dhyāyanmāruto gaganaṃ yayau || 9 ||

samullaṅghyābhramārgaṃ tu vātaskandhānatītya ca |
siddhavṛndānadhaḥ kṛtvā sūryamārgamupetya ca || 10 ||

ūrdhvametya vimānebhyaḥ prāpa śakrapurāntare |
sūcīdarśanapuṇyaṃ tamāliliṅga puraṃdaraḥ || 11 ||

vimānebhyo vaimānikapradhānanakṣatralokebhyaḥ | sūcīdarśanena puṇyaṃ 
pavitrībhūtam || 11 ||

pṛṣṭaśca kathayāmāsa dṛṣṭaṃ sarvaṃ mayetyasau |
sahadevanikāyāya śakrāyāsthānavāsine || 12 ||

vāyuruvāca |

jambūdvīpe'sti śailendro himavānnāma sūnnataḥ |
jāmātā yasya bhagavānsākṣācchaśikalādharaḥ || 13 ||

tasyottare mahāśṛṅgapṛṣṭhe paramarūpiṇī |
sthitā tapasvinī sūcī tapaścarati dāruṇam || 14 ||

paramarūpiṇī mahātejasvinī || 14 ||

bahunātra kumuktena vātādyaśanaśāntaye |
yayā svodarasauṣiryaṃ piṇḍīkṛtvā nivāritam || 15 ||

piṇḍīkṛtvā lohaghanatāṃ saṃpādya | samāsasyāvivakṣaṇānna lyap || 15 ||

śāntasaṃkocasūkṣmārthaṃ vikāsyāsyaṃ rajoṇunā |
tayādya sthagitaṃ śītavātāśananivṛttaye || 16 ||

tayā śītasya vātasyāpyaśanasya grasanasya nivṛttaye śāntasaṃkocaṃ 
nivāritasaṃkocanaṃ sūkṣmārthaṃ atyalpacchidramāsyaṃ vikāsya rajoṇunā 
sthagitaṃ pihitam || 16 ||

tasyāstīvreṇa tapasā tuhinākaramutsṛjan |
agnyākāramayo gṛhṇan deva duḥsevyatāṃ gataḥ || 17 ||

tuhinākaramiti bhāvapradhāno nirdeśaḥ | 
tapognidrāvitaśilānāmayaḥpiṇḍātmatāsaṃpatteragnyākāraṃ ayo gṛhṇan 
saśapathaṃ tuhinākaratāṃ tyajanniti bhāvaḥ | duḥsevyatāṃ gato himavāniti 
śeṣaḥ | ago gṛhṇan iti pāṭhe tu spaṣṭam || 17 ||

p. 312) 190

taduttiṣṭhāśu gacchāmaḥ sarva eva pitāmaham |
tadvarārthamanarthāya viddhi tatsumahattapaḥ || 18 ||

anarthāya upekṣitamiti śeṣaḥ || 18 ||

iti vāteritaḥ śakraḥ sahadevagaṇena saḥ |
jagāma brahmaṇo lokaṃ prārthayāmāsa taṃ vibhum || 19 ||

sūcyā varamahaṃ dātuṃ gacchāmi himavacchiraḥ |
brahmaṇeti pratijñāte śakraḥ svargamupāyayau || 20 ||

etāvatātha kālena sā babhūvātipāvanī |
sūcī nijatapastāpatāpitāmaramandirā || 21 ||

etāvatā saptasahasravarṣaparimitena || 21 ||

mukharandhrasthitārkāṃśudṛśā svacchāyayaiva sā |
vikāsinyā vivartisthā coditāntamavekṣitā || 22 ||

āsargasamāptestattapa eva varṇayiṣyannirjane kṛtasya sūcītapasastacchāyaiva 
sākṣiṇītyāha - mukheti | vivartini vijṛmbhamāṇe tapasi sthā sthitā sā sūcī 
svacchāyayaiva coditāntaṃ tatsaṃkalpaviditakālamaryādāntaṃ [vihita iti 
pāṭhaḥ] avekṣitā | kena kāraṇena | vikāsinyā prasṛtayā mukharandhre sthito 
yo'rkāṃśurātapastallakṣaṇayā dṛśā dṛṣṭyetyarthaḥ || 22 ||

kauśeyarūpayā sūcyā meruḥ sthairyeṇa nirjitaḥ |
majjanaṃ naiti vṛddhvaivaṃ muktamādyantayordine || 23 ||

tarhi tacchāyayā saṃdhyayorniśi ca kimartha taddarśanaṃ muktaṃ tatrāha - 
kauśeyeti | kauśeyatantuvattuccharūpayā ladhvyā ca sūcyā sthairyeṇa guṇena 
nirjito merurlajjayāmbudhau majjanaṃ naiti na prāpnoti kiṃ iti kākunā dyotyate | 
evamanenābhiprāyeṇa taddraṣṭumiva dine ādyantayorbhāgayorvṛddhvā 
dairghyamālāmbya taddarśanānmuktamuparatamiti yāvat || 23 ||

madhyāhṇe tāpabhītyeva viśantyā mārutāntaram |
anyadā gauravāddṛṣṭvā dūrataḥ prekṣamāṇayā || 24 ||

tarhi madhyāhne kimiti mūle nilīnā tatrāha | madhyāhne iti | mārutānāṃ 
sūcīprāṇāmantaramavakāśabhūtaṃ sūcyudaraṃ viśantyā muktamityanuṣajyate | 
gauravāt sanmānahetoḥ || 24 ||

sā tamāvekṣate kṣārāttāpādaṅge nimajjati |
saṃkaṭe vismaratyeva jano gauravasatkriyām || 25 ||

sā chāyā | tāṃ sūcīm | kṣārāttīkṣṇāt | tāpādātapāt | kathaṃ tarhi madhyāhne 
gauravatyāgastatrāha - saṃkaṭe iti || 25 ||

chayāsūcī tāpasūcī yaścātmā sa tṛtīyayā |
trikoṇaṃ tapasā pūtaṃ vārāṇasyā samaṃ kṛtam || 26 ||

yaśca ātmā lohasūcī tena satṛtīyayā parasparagrathanāntarāladeśarūpaṃ 
trikoṇaṃ asī varaṇā gaṅgā grathanāntarālasthayā vārāṇasyā samaṃ 
kṛtamityarthaḥ || 26 ||

gatāstena trikoṇena trivarṇaparikhāvatā |
vāyavaḥ pāṃsavo ye'pi te parāṃ muktimāgatāḥ || 27 ||

śuṣkatvenāmūrtā śyāmā śuklā ceti trivarṇasūcīsarillakṣaṇaparikhāvatā | 
muktiṃ svasaṃsargijanamuktiprayojanatāṃ doṣamuktilakṣaṇāṃ pāvanatāṃ vā || 
27 ||

viditaparamakāraṇādya jātā
svayamanucetanasaṃvidaṃ vicārya |
svamananakalanānusāra eka-
stviha hi guruḥ paramo na rāghavānyaḥ || 28 ||

viditaṃ sākṣātkṛtaṃ paramakāraṇaṃ brahma yayā tathāvidhā jātā | 
cetanasaṃvidaṃ pratyagātmānaṃ svayamanuvicārya | nanu kastasyā gurustatrāha 
- sveti | svasya mananaṃ yuktibhirvicārastena kalanā 
svātmaparicayastadanusaraṇaṃ tadanusāra evaiko mukhyo guruḥ | anyo gurustu na 
mukhya ityarthaḥ | yadyapi ācāryavānpuruṣo veda iti śrutirāha tathāpi sā 
dṛśyate tvagryayā buddhyā sūkṣmayā sūkṣmayā sūkṣmadarśibhiḥ iti 
śrutyantarānusārācchiṣyaprajñāmevānusaratīti bhāvaḥ || 28 ||

ityārṣe śrīvāsiṣṭhamahārāmāyaṇe utpattiprakaraṇe 
sūcītapaḥparipākavarṇanaṃ nāma catuḥsaptatitamaḥ sargaḥ || 74 ||

iti śrīvāsiṣṭhamahārāmāyaṇatātparyaprakāśe utpattiprakaraṇe 
sūcītapaḥparipākavarṇanaṃ nāma catuḥsaptatitamaḥ sargaḥ || 74 ||


pañcasaptatitamaḥ sargaḥ 75

śrīvasiṣṭha uvāca |

atha varṣasahasreṇa tāṃ pitāmaha āyayau |
varaṃ putri gṛhāṇeti vyājahāra nabhastalāt || 1 ||

prasanne'pi vidhau sūcyāḥ prabodhājjoṣamāsanam |
tathāpyasyā varāddhāturdehodbhūtiśca kīrtyate || 1 ||

atha prabodhānantaraṃ varṣasahasreṇa || 1 ||

sūcī karmendriyābhāvājjīvamātrakalāvatī |
na kiṃcidvyājahārāsmai cintayāmāsa kevalam || 2 ||

karmendriyābhāve vāgindriyasyāpyabhāvāt | karmendriyābhāvaścāsyāḥ 
sūcītvāt prabodhabādhitatvācca || 2 ||

pūrṇāsmi gatasaṃdehā kiṃ vareṇa karomyaham |
śāmyāmi parinirvāmi sukhamāse ca kevalam || 3 ||

cintāprakārameva sphuṭamāha - pūrṇetyādinā || 3 ||

jñātaṃ jñātavyamakhilaṃ śāntā saṃdehajālikā |
svaviveko vikasitaḥ kimanyena prayojanam || 4 ||

akhilaṃ jñātam | ekavijñānena sarvavijñānāt || 4 ||

yathā sthiteyamasmīha saṃtiṣṭheyaṃ tathaiva hi |
satyāsatyakalāmeva tyaktvā kimitareṇa me || 5 ||

satyā paramārtharūpā | tāṃ satyakalāmeva tyaktvā itareṇa mithyārthena kiṃ na 
kiṃcidityarthaḥ || 5 ||

p. 313) 190

etāvantamahaṃ kālamavivekena yojitā |
svasaṃkalpasamutthena vetāleneva bālikā || 6 ||

idānīmupaśānto'sau svavicāraṇayā svayam |
īpsitānīpsitairarthaḥ ko bhavetkalitairmama || 7 ||

asau avivekaḥ | kalitaiḥ prāptaiḥ || 7 ||

iti niścayayuktāṃ tāṃ sūcīṃ karmendriyojjhitām |
tūṣṇīsthitāṃ saniyatiḥ sa paśyanbhagavānsthitaḥ || 8 ||

niyatyā karmaphalāvaśyaṃbhāvaniyāmakeśvarasaṃkalpena sahitaḥ | saniyatiḥ sa 
pitāmahaḥ || 8 ||

brahmā punaruvācedaṃ vītarāgāṃ prasannadhīḥ |
varaṃ putri gṛhāṇa tvaṃ kiṃcitkālaṃ ca bhūtale || 9 ||

kiṃciditi padasaṃskārapakṣe sāmānye napuṃsakam || 9 ||

bhogānbhuktvā tataḥ paścādgamiṣyasi paraṃ padam |
avyāvṛttisvarūpāyā niyatereṣa niścayaḥ || 10 ||

avyāvṛttisvarūpāyāḥ asmadādibhirapi nivartayitumaśakyāyāḥ prāguktaniyateḥ 
|| 10 ||

tapasānena saṃkalpaḥ saphalo'stu tavottame |
pīnā bhava punaḥ śaile himakānanarākṣasī || 11 ||

anena tapasā phaliteneti śeṣaḥ | pīnā abhivṛddhaśarīrā || 11 ||

yayā pūrvaṃ viyuktāsi tanvā jaladarūpayā |
bījāntarvṛkṣatā putri bṛhadvṛkṣatayā yathā || 12 ||

bījāntarlīnā vṛkṣatā jātirbṛhaddṛkṣatayā vyaktyā yathā viyuktā tathā yayā 
tanvā viyuktāsi tayā yogameṣyasīti pareṇa saṃbandhaḥ || 12 ||

yogameṣyasi bhūyaśca tanvāntarbījarūpiṇī |
tayaiva rasasekena latayevāṅkurasthitiḥ || 13 ||

nanu naṣṭāyāḥ kathaṃ punarudbhava ityāśaṅkyāha - antarbījarūpiṇīti | na 
sā naṣṭā kiṃtu sūcyantareva bījabhāvena līneti bhāvaḥ || 13 ||

bādhāṃ viditavedyatvānna ca loke kariṣyasi |
antaḥśuddhā spandavatī śāradīvābhramaṇḍalī || 14 ||

lokabādhāhetunā mama kiṃ tayā tanvā tatrāha - bādhāmiti || 14 ||

aśrāntadhyānaniratā kadācillīlayā yadi |
bhaviṣyasi bahīrūpā sarvātmadhyānarūpiṇī || 15 ||

yadi kadācidbahīrūpā nirvikalpasamādhivyutthitā bhaviṣyasi tadā nyāyena 
bhūtabādhāṃ kariṣyasīti pareṇānvayaḥ || 15 ||

vyavahārātmakadhyānadhāraṇādhārarūpiṇī |
vātasvabhāvavaddehaparispandādvilāsinī || 16 ||

kiṃ dhyānadhāraṇadīnāṃ satyatā netyāha - vyavahāreti | evaṃ 
spandādivyavahāro'pi na vāstava ityāśayenāha - vātasvabhāvavaddeheti || 16 ||

tadā virodhinī putri svakarmaspandarodhinī |
nyāyena kṣunnivṛttyarthaṃ bhūtabādhāṃ kariṣyasi || 17 ||

svakarma rākṣasocitamaśāstrīyahiṃsādi tadeva spandastasya rodhinī || 17 ||

bhaviṣyasi nyāyavṛttirloke tvanyāyabādhikā |
jīvanmuktatayā dehe svavivekaikapālikā || 18 ||

ityuktvā gaganatalājjagāma devaḥ
sūcī sā bhavatu mameti kiṃ virodhaḥ |
rāgo vābjajavacanārthavāraṇe'smi-
nnityantaḥ svatanumayī manāgbabhūva || 19 ||

devo brahmā jagāma | sā sūcī acintayat | iti brahmaṇoktaṃ mama bhavatu nāma kiṃ 
virodho'sti nāstītyarthaḥ | abjajavacanārthasya varasya vāraṇe mama rāgo vā kiṃ 
kimartha iti vicintya antarmanasi manāk svatanumayī prāktanasvaśarīrākārā 
babhūva || 19 ||

prādeśaḥ prathamamabhūttato'pi hasto
vyāmaścāpyatha viṭapastato'bhramālā |
sodyatsvāvayavalatā babhau nimeṣā-
tsaṃkalpadrumakaṇikāṅkurakrameṇa || 20 ||

mānasakalpanākrameṇaiva sthūladehāvirbhāvamāha - prādeśa iti | prādeśaḥ 
prādeśapramāṇo dehaḥ | pramāṇe laḥ iti dvayasaco luk | evamagre'pi | viṭapo 
vṛkṣaśākhāgrapramāṇaḥ | tato vistṛtaḥ | abhramālā tatpramāṇaḥ | evaṃ 
krameṇa sā sūcī nimeṣātsvasaṃkalpadrumakaṇikāyā bījasyāṅkurakrameṇa 
udyatsvāvayavalatā satī babhau || 20 ||

tadgātrāṇyavikalaśaktimanti dehā-
dudbhūtānyatha karaṇendriyāṇi samyak |
saṃkalpadrumavanapuṣpavatsamantā-
dbījaughānyalamabhavaṃstirohitāni || 21 ||

gātrāṇi aṅgāni karaṇānīndriyasthānāni indriyāṇi ca udbhūtāni | prāktirohitāni 
bījaughabhūtāni santi tadā alaṃ paryāptāni punarāvirbhūtānyabhavan | tathāca 
manaḥkalpanāmūlakatvānmithyābhūtānyevetyarthaḥ || 21 ||

ityārṣe śrīvāsiṣṭhamahārāmāyaṇe vālmīkīye utpattiprakaraṇe 
sūcyupākhyāne sūcīśarīralābho nāma pañcasaptatitamaḥ sargaḥ || 75 ||

iti śrīvāsiṣṭhamahārāmāyaṇatātparyaprakāśe utpattiprakaraṇe sūcīśarīralābho 
nāma pañcasaptatitamaḥ sargaḥ || 75 ||


ṣaṭsaptatitamaḥ sargaḥ 76 

śrīvasiṣṭha uvāca |

athābhavadasau sūcī karkaṭīrākṣasī punaḥ |
sūkṣmaiva sthaulyamāyātā meghalekheva vārṣikī || 1 ||

labdhvā dehaṃ samādhisthā ṣaṇmāsā kṣudhitotthitā |
karkaṭī vāyuvacasā kirātaviṣaya yayau || 1 ||

atha sarvāvayavaprādurbhāvānantaram || 1 ||

nijamākāśamāsādya kiṃcitpramuditā satī |
bṛhadrākṣasabhāvaṃ tadbodhātkañcukavajjahau || 2 ||

nijaṃ svātmabhūtaṃ brahmākāśaṃ āsādya punaḥ pratisaṃdhāya tasya 
bodhātsākṣātkārācciraprarūḍhatvādbṛhadrākṣasabhāvaṃ jahau || 2 ||

p. 314) 191

tatraiva dhyāyatī tasthau baddhapadmāsanasthitiḥ |
vyālambya saṃvidaṃ śuddhāṃ saṃsthitā girikūṭavat || 3 ||

śuddhāṃ niṣprapañcāṃ saṃvidamātmānaṃ vṛttidhārayā vyālāmbya āśritya 
|| 3 ||

atha sā māsaṣaṭkena dhyānādbodhamupāgatā |
mahājaladanādena prāvṛṣīva śikhaṇḍinī || 4 ||

mahājaladanādena bodhaṃ samādhivyutthānam | śikhaṇḍinīpakṣe kāmodbodham || 
4 ||

prabuddhā sā bahirvṛttirbabhūva kṣutparāyaṇā |
yāvaddehaṃ svabhāvo'sya dehasya na nivartate || 5 ||

asya dehasya yāvaddehaṃ yāvadavasthānaṃ tāvatkṣudhādisvabhāvo na nivartate || 5 
||

atha sā kiṃ grasa iti cintayāmāsa cintayā |
bhoktavyaḥ parajīvaśca nyāyena na vinā mayā || 6 ||

cintayā cintanahetunā cittena || 6 ||

yadāryagarhitaṃ yadvā nyāyena na samarjitam |
tasmādgrāsādvaraṃ manye maraṇaṃ dehināmidam || 7 ||

āryaiḥ pūjyairmahadbhiryadgarhitaṃ ninditam || 7 ||

yadi dehaṃ tyajāmīdaṃ tannyāyopārjitaṃ vinā |
na kiṃcidasti nirnyāyaṃ bhukto'rtho hi garāyate || 8 ||

nyāyopārjitaṃ grāsaṃ vinā dehaṃ yadi tyajāmi tadā nirnyāyamanyāyyaṃ na 
kiṃcidasti | anyāyopārjitastvartho bhuktaḥ san garāyate viṣavadācarati | 
anarthakoṭiṣu paryavasyatīti yāvat || 8 ||

yatra lokakramaprāptaṃ tena bhuktena kiṃ bhavet |
na jīvitena no mṛtyā kiṃcitkāraṇamasti me || 9 ||

lokasaṃmataḥ kramo lokakramastena yanna prāptam | mṛtyā maraṇena | kāraṇaṃ 
iṣṭamaniṣṭaṃ vā prayojakam || 9 ||

manomātramahaṃ hyāsaṃ dehādibhramabhūṣaṇam |
tacchāntaṃ svāvabodhena dehādehadṛśau kutaḥ || 10 ||

dehādehadṛśau jīvanamaraṇabhramau || 10 ||

śrīvasiṣṭha uvāca |

evaṃ sthitā maunavatī śuśrāva gaganādgiram |
rakṣaḥsvarūpasaṃtyāgatuṣṭenoktāṃ nabhasvatā || 11 ||

rakṣaḥsvarūpasya taddehābhimānasya saṃtyāgāddhetostuṣṭena nabhasvatā 
vāyunā || 11 ||

gaccha karkaṭi mūḍhāṃstvaṃ jñānenāśvavabodhaya |
mūḍhottāraṇameveha svabhāvo mahatāmiti || 12 ||

tāṃ giraṃ darśayati - gacchetyādinā | mūḍhānanātmajñān | mahatāṃ 
tattvavidām | iti hetoḥ || 12 ||

bodhyamāno bhavatyāpi yo na bodhamupaiṣyati |
svanāśāyaiva jāto'sau nyāyyo grāso bhavettava || 13 ||

asau mūḍhaḥ | nyāyyo nyāyādanapetaḥ grāsaḥ kavalaḥ || 13 ||

śrutvetyanugṛhītāsmi tvayetyuktavatī śanaiḥ |
uttasthau śailaśikharātkramādavaruroha ca || 14 ||

iti giraṃ śrutvā | tvayā vāyunā | paramārthadṛśā anugrahābhāvāttathā vaktuṃ 
lajjamāneva śanairuktavatī || 14 ||

adhityakāmatītyāśu gatvā copatyakātaṭān |
viveśa śailapādasthaṃ kirātajanamaṇḍalam || 15 ||

adhityakāṃ parvatordhvabhāgam | upatyakā parvatāsannabhūmistattaṭān | śailasya 
himavataḥ pādeṣu pratyantaparvateṣu sthitam || 15 ||

vahnannapaśulokaughadravyaśaṣpauṣadhāmiṣam |
anantamūlapānānnamṛgakīṭakhagādikam [mūlapānānneti pāṭhe'nneti 
paunaruktyam pāṭhāntare tu mūlapā vṛkṣāḥ | adantā dantarahitāḥ 
prāṇiviśeṣāḥ | anantamūlapādantā iti pāṭhaḥ] || 16 ||

annādīnāṃ saptānāṃ dvandve bahuvrīhiḥ | evaṃ mūlādīnāmapi | śaṣpāṇi 
bālatṛṇāni | āmiṣāṇi māṃsāni || 16 ||

pracalitavalitāñjanācalābhā
himagiripādaniveśitaṃ sudeśam |
tadanugatavatī niśācarī sā 
niśi sughanāndhatamisramārgabhūmau || 17 ||

pracalitaḥ prasthito yo valitāñjanaḥ kajjalalipto'calastadābhāsā niśācarī himagireḥ 
pādeṣu niveśitaṃ sudeśaṃ gatavatīti saṃbandhaḥ || 17 ||

ityārṣe śrīvāsiṣṭhamahārāmāyaṇe mokṣopāyeṣūtpattiprakaraṇe 
anyāyabādhiko nāma ṣaṭsaptatitamaḥ sargaḥ || 76 ||

iti śrīvāsiṣṭhamahārāmāyaṇatātparyaprakāśe utpattiprakaraṇe anyāyabādhiko 
nāma ṣaṭsaptatitamaḥ sargaḥ || 76 ||


saptasaptatitamaḥ sargaḥ 77

śrīvasiṣṭha uvāca |

etasminnantare tatra kirātajanamaṇḍale |
hastahāryatamaḥpiṇḍā babhūvāsitayāminī || 1 ||

tamisrā varṇyate paścāddarśanaṃ rājamantriṇoḥ |
karkaṭyāstatparīkṣārthaṃ praśnecchā cātra vistarāt || 1 ||

tamaḥ piṇḍa iva tamaḥpiṇḍaḥ | hastena hartuṃ śakyo hastahāryaḥ | 
hastahāryastamaḥ piṇḍo yasyām | yāminī rātriḥ || 1 ||

nīlameghapaṭacchannā nirindugaganāntarā |
tamālavanasaṃpiṇḍā māṃsaloḍḍīnakajjalā || 2 ||

tāṃ rātriṃ karkaṭīsakhī bhūtarākṣasyantararūpeṇa varṇayati - 
nīlameghetyādinā | nirindu amṛtaluṇṭhanabhayātpalāyitendu gaganāntaraṃ yayā | 
tamālavanāni saṃpiṇḍayati ekaghanīkarotīva tamālavanasaṃpiṇḍā | māṃsalā 
puṣṭā | sarvatroḍḍīnaṃ śyāmīkurvat netrakajjalaṃ yasyāḥ || 2 ||

latāghanatayā grāmakoṭaraikāndhyamantharā |
gṛhacatvarasaṃbādhe nagare navayauvanā || 3 ||

girigrāmeṣu latānāṃ ghanatayā nakṣatrajyotiṣo'pyaprasarānmukhyenāndhyena 
jaratīva mantharā kuṇṭhitagatiḥ | gṛhacatvaraiḥ saṃbādhe nibiḍite nagare 
navayauvaneva dīpikābhiḥ saṃcarantī || 3 ||

p. 315) 191

catvareṣu tamaḥpiṇḍī prajihmīkṛtadīpikā |
kuñcitacchidraniṣkrāntā'dīpikārocirājitā || 4 ||

bahiścatvareṣu vāyunā prajihmīkṛtā vakrīkṛtā dīpikā yayā | ata eva tamāṃsi 
piṇḍayatīti tamaḥpiṇḍī | kuñcitānāṃ kuṭilagavākṣāṇāṃ chidrebhyo 
niṣkrāntairīṣaddīpikārocirbhiḥ rājitā śobhamānā | ādīpikārociritīṣadarthe āṅ 
ḍhralopa iti dīrghābhāvaśchāndasaḥ || 4 ||

suvayasyeva karkaṭyāḥ parinṛtyatpiśācikā |
mattavetālakaṅkālakāṣṭhamaunamivāsthitā || 5 ||

suvayasyā śobhamānā sakhīva | mattavetālānāṃ kaṃkālādiharaṇaprasaṅge 
nivāraṇābhāvātkāṣṭhamaunaṃ vratamāsthiteva || 5 ||

suṣuptamṛgabhūtaughaghananīhārahāriṇī |
mandamandamarutsparśalasatprāleyasīkarā || 6 ||

suṣuptairmṛgādiprāṇinikāyairghanairnīhāraiśca hāriṇī alaṃkṛtā || 6 ||

saraḥsu vivaṭadvāri kākabhekataraṅgitā |
antaḥpureṣu ramaṇaraṇannārīnarānanā || 7 ||

itaḥparaṃ rākṣasīrūpakaṃ vihāya svarūpeṇaiva varṇayati - saraḥsvityādinā | 
vivaṭānāṃ gartānāṃ vivṛddhavaṭānāṃ ca dvāri kākairbhekaiśca taraṅgitā 
vyāptā | ramaṇe krīḍane raṇanti nārīnarānanāni yasyām || 7 ||

jaṅgaleṣu jagajjvālā jaṭālajvalanojjvalā |
kedāreṣvambusaṃsekapṛṣṭhapākamilacchalā || 8 ||

jagato jvālā pralayānala iva jaṭālena jvalanenojjvalā | ambusekena ārdrībhāvena 
śalyakapṛṣṭhe pākena paripakvadaśayā conmūlanātkedāreṣu milanti śalāni 
śalalīkaṇṭakā yasyām || 8 ||

nabhasthalekṣitaspandapraviviktarkṣacakrikā |
vaneṣu visaradvātapatatpuṣpaphaladrumā || 9 ||

akṣīṇīva saṃjātānyakṣitāni spandādiva praviviktāni vibhaktāni ṛkṣacakrāṇi 
nakṣatravṛndāni yasyām || 9 ||

śvabhreṣu kauśikasyāntarvāyasavyāhatāravā |
taskarākrāntaparyantagrāmyākrandanakarkaśā || 10 ||

śvabhreṣu vṛkṣakoṭareṣvantaḥ kauśikasya ravaṃ śrutveti śeṣaḥ || 10 ||

vipine vipināmaunā nagare suptanāgarā |
vaneṣu visaradvātā nīḍeṣvaspandapakṣikā || 11 ||

vipinamiva āmaunā īṣadaśabdā || 11 ||

guhāsu suptasiṃhāḍhyā kuñjeṣusvapadeṇakā |
khe sāvaśyāyanikarā vipine maunacāriṇī || 12 ||

kajjalāmbhodamadhyābhā kācaśailodaropamā |
paṅkapiṇḍāntaraghanā khaḍgacchedyāndhyamāṃsalā || 13 ||

paṅkapiṇḍo mṛtpiṇḍastasyāntaramiva ghanā nibiḍā || 13 ||

pralayānilavikṣubdhakajjalācalacañcalā |
ekārṇavamahāpaṅkaparvatodaramedurā || 14 ||

vikṣubdho vicūrṇito vicalito vā | ekārṇavamahāpaṅkamiva parvatodaramiva ca 
medurā || 14 ||

aṅgārakoṭaraghanā sauṣuptapadasundarī |
ajñānanidrānibiḍā bhṛṅgapṛṣṭhacchadacchaviḥ || 15 ||

aṅgārasya dagdhakāṣṭhasya koṭaramiva śyāmaghanā | sauṣuptapadaṃ 
gāḍhājñānamiva sundarī | ajñānanidrā mūlājñānamiva nibiḍā ghanā | 
bhṛṅgānāṃ pṛṣṭhānīva cchadāḥ pakṣā iva ca cchaviryasyāstathāvidhā | 
asitayāminī babhūvetyupakrameṇānvayaḥ || 15 ||

tasyāṃ rajanyāṃ bhīmāyāṃ kirātajanamaṇḍale |
mantriṇā saha bhūpālastasminnavasare tadā || 16 ||

nirjagāma sudhīrātmā nagarātsuptanāgarāt |
aṭavīṃ vikramo nāma viṣamāṃ vīracaryayā || 17 ||

vīrocitayā taskarādivadhārthayā caryayā || 17 ||

aṭavyāṃ karkaṭī sā tau carantau rājamantriṇau |
apaśyaddhṛtadhairyāstrau vetālālokanonmukhau || 18 ||

dhṛtāni dhairyaṃ ca astrāṇi ca yābhyāṃ tau | grāmādbahiṣṭhasya 
grāmadaivatasya vetālasya ālokane unmukhau || 18 ||

atha sā cintayāmāsa labdho bhakṣo hyaho mayā |
mūḍhāvetāvanātmajñau bhāro dehaḥ kilānayoḥ || 19 ||

sā karkaṭī || 19 ||

ihāmutra ca nāśāya mūḍho duḥkhāya jīvati |
yatnādvināśanīyo'sau nānarthaḥ paripālyate || 20 ||

iha loke amutra paraloke ca | mūḍho'nātmajñaḥ || 20 ||

apaśyataḥ svamātmānaṃ mṛtirmūḍhasya jīvitam |
maraṇenodayo'syāsti pāpāsaṃpattihetutaḥ || 21 ||

mṛtireva jīvitaṃ | jīvitādvaramiti yāvat | tadevopapattyā darśayati - 
maraṇeneti || 21 ||

ādisarge ca niyamaḥ kṛtaḥ paṅkajajanmanā |
hiṃsrāṇāṃ bhojanāyāstu mūḍhātmānātmavāniti || 22 ||

tasmādimau mayaivādya bhoktavyau bhojyatāṃ gatau |
abhavya eva nirdoṣaṃ prāptamarthamupekṣate || 23 ||

abhavyaḥ abhāgya eva || 23 ||

kadācittāvimau syātāṃ guṇayuktau mahāśayau |
tādṛṅna ravināśo hi svabhāvānme rocate || 24 ||

ātmajñānalakṣaṇaguṇena yuktau || 24 ||

tadetau saṃparīkṣe'haṃ yadi tādṛgguṇānvitau |
tadbhakṣaṃ na karomyetau na hiṃsyāṃ guṇinaḥ kvacit || 25 ||

tattarhi || 25 ||

akṛtrimaṃ sukhaṃ kīrtimāyuścaivābhivāñchatā |
sarvābhimatadānena pūjanīyā guṇānvitāḥ || 26 ||

sarveṣāmamimatānāmiṣṭānāṃ dānena || 26 ||

api naṅkṣyāmi dehena naiva bhokṣye guṇānvitam |
sukhayanti hi cetāṃsi jīvitādapi sādhavaḥ || 27 ||

dehena natvātmanā avināśitvāt || 27 ||

p. 316) 192

api jīvitadānena guṇinaṃ paripālayet |
guṇavatsaṃgamauṣadhyā mṛtyurapyeti mitratām || 28 ||

vaśīkaraṇauṣadhyā || 28 ||

yatrāhamapi rakṣāmi rākṣasī guṇaśālinam |
tatrānyaḥ ko na kuryāttaṃ hṛdi hāramivāmalam || 29 ||

taṃ guṇinam || 29 ||

udāraguṇayuktā ye viharantīha dehinaḥ |
dharātalendavaḥ saṅgādbhṛśaṃ śītalayanti te || 30 ||

dharātale indavaścandrāḥ || 30 ||

mṛtirguṇitiraskāro jīvitaṃ guṇisaṃśrayaḥ |
phalaṃ svargāpavargādi jīvitādguṇisaṃśritāt || 31 ||

phalaṃ sidhyatīti śeṣaḥ || 31 ||

tasmādimau parīkṣe'haṃ kayācitpraśnalīlayā |
kiṃmātrajñānakāvetāviti tāmarasekṣaṇau || 32 ||

parīkṣe parīkṣiṣye || 32 ||

ādau vicārya saguṇāguṇaleśayuktiṃ
paścātsvato'dhikataraṃ ca guṇairyadi syāt |
kuryāttataḥ samupapattivaśena daṇḍaṃ
daḍyasya yuktisadṛśaṃ ghanasaṃbhavena || 33 ||

ādau saguṇo'yamaguṇo veti guṇaleśenāpi yuktiṃ yogaṃ vicārya paścātsvataḥ 
svasmādadhikataraṃ ca guṇinaṃ vicārya yadi guṇairhīnaḥ syāttatastadanantaraṃ 
samyak śāstroktadṛśā upapattivaśena yuktisadṛśaṃ daṇḍyasya daṇḍaṃ 
kuryāt svato guṇairghanasaṃbhave atiśayasya saṃbhave tu na kuryādityarthaḥ || 33 ||

ityārṣe śrīvāsiṣṭhamahārāmāyaṇe vālmīkīye utpattiprakaraṇe ka0 
rākṣasīvicāro nāma saptasaptatitamaḥ sargaḥ || 77 ||

iti śrīvāsiṣṭhamahārāmāyaṇatātparyaprakāśe utpattiprakaraṇe rākṣasīvicāro 
nāma saptasaptatitamaḥ sargaḥ || 77 ||


aṣṭasaptatitamaḥ sargaḥ 78

śrīvasiṣṭha uvāca |

atha sā rākṣasī rakṣaḥkulakānanamañjarī |
tamasyevābhralekheva gambhīraṃ vinanāda ha || 1 ||

bhīṣaṇoktyāpyabhītasya rājñaḥ karkaṭidarśanam |
mantrivākyānunītāyāḥ praśnārambhaśca kīrtyate || 1 ||

rakṣovaṃśalakṣaṇasya kānanasya 
bodhasaurabhamakarandamadhuratvātpuṣpamañjarīva sthitā || 1 ||

nādānte samuvācedaṃ huṃkārāparuṣaṃ vacaḥ |
garjitānantaraṃ jātakarakāśaniśabdavat || 2 ||

śabdato huṃkārabhīṣaṇatve'pyarthato'paruṣamaniṣṭhuram || 2 ||

bho bho ghorāṭavīvyomapadavīśaśibhāskarau |
mahāmāyātamaḥpīṭhaśilākoṭarakīṭakau || 3 ||

ghorāṭavīlakṣaṇāyā vyomapadavyāḥ prakāśakatvācchaśibhāskarau | 
mahāmāyātamolakṣaṇāyāḥ sarvabhūtādhārapīṭhabhūtāyāḥ 
koṭarāntargatakīṭakau | anena svasyā ātmajñatā sūcitā || 3 ||

kau bhavantau mahābuddhī durbuddhī vā samāgatau |
madgrāsapadamāpannau kṣaṇānmaraṇakocitau || 4 ||

ātmajñāne sati buddheḥ sāphalyānmahābuddhī pūjyabuddhī | tadabhāve 
buddhivaiyarthyāddurbuddhī | kutsitaṃ maraṇaṃ maraṇakaṃ taducitau || 4 ||

rājovāca |

bho bho bhūtaka kiṃ syāstvaṃ kva tiṣṭhasi ca dehakam |
darśayāsyāstava giraḥ ko bibhetyalinīdhvaneḥ || 5 ||

alpaṃ dehaṃ dehakaṃ darśaya | alinīdhvanerbhramarikādhvanitulyāyā asyāstava 
giraḥ sakāśātko bibheti | na kaścidityarthaḥ || 5 ||

siṃhavatsarvavegena patantyarthe kilārthinaḥ |
tyaja saṃrambhamārambhaṃ svasāmarthyaṃ pradarśaya || 6 ||

saṃrambhaṃ kopam | ārambhaṃ bhīṣaṇodyogam || 6 ||

kiṃ prārthayasi me brūhi dadāmi tava suvrata |
kiṃ vā saṃrambhaśabdābhyāṃ bhīṣayāsmānbibheṣi kim || 7 ||

tvatsūcitā ātmajñatā mayā jñāteti dyotanāya suvrateti saṃbodhanam | asmānprati 
saṃrambhaśabdābhyāṃ bhīṣayā vā kim | tvameva vā kiṃ bibheṣi || 7 ||

kṣipramākāraśabdābhyāṃ māyayā sanmukhībhava |
na kiṃciddīrghasūtrāṇāṃ siddhyatyātmakṣayādṛte || 8 ||

māyayā paradṛśyaśarīrakalpanaśaktyā | dīrghasūtrāṇāmakṣiprakāriṇām || 8 ||

rājñetyukte ramyamuktamiti saṃcintya sā tayoḥ |
prakāśāyāpya dhairyāya nanāda ca jahāsa ca || 9 ||

tato dadṛśatustāṃ tau śabdapūritadiggaṇām |
sāṭṭahāsaprabhāpiṇḍapūraprakaṭitākṛtim || 10 ||

aṭṭahāsadaśanaprabhāpiṇḍapūraiḥ prakāśitasvākārām || 10 ||

kalpābhrāśanikāṣeṇa ghṛṣṭāmadritaṭīmiva |
svanetravidyudvalayabalākojjvalitāmbarām || 11 ||

aśanikāṣeṇa vajraniṣpeṣeṇa ghṛṣṭāṃ niṣpiṣṭām | svanetravidyudbhyāṃ 
śaṅkhavalayalakṣaṇabalākābhiśca dīpitākāśām || 11 ||

timiraikārṇavaurvāgnijvālāvivalanāmiva |
garjadghanaghaṭāto.papīvarāsitakandharām || 12 ||

timiralakṣaṇasyaikārṇavasya || 12 ||

raṇaddaśanasaṃrambhahāhāhataniśācarām |
rodasīkajjalastambhāṃ līlayollasitāṃ punaḥ || 13 ||

ūrdhvakeśīṃ śirālāṅgīṃ kapilākṣīṃ tamomayīm |
yakṣarakṣaḥpiśācānāmapyanarthabhayapradām || 14 ||

raṇadbhyaḥ kaṭakaṭāyamānebhyo daśanebhyaḥ saṃrambhādbhayāt 
hāhākārapūrvakaṃ hatā māritā niśācarāścoravyāghrajambukādayo yayā | 
rodasyau dyāvāpṛthivyau kajjalaiḥ stambhayati viṣṭabhrātīti tathoktām || 13 || 14 ||

deharandhraviśacchvāsavātabhāṃkārabhīṣaṇām |
musalolūkhalālātahalaśūrpakaśekharām || 15 ||

halaṃ śūrpakāṇi bhagnaśūrpāṇi śekhare yasyāḥ || 15 ||

p. 317) 192

sphurantīmiva kalpānte vaidūryaśikharasthalīm |
hāsaghaṭṭitaviśveśāṃ kālarātrimivoditām || 16 ||

kalpānte vidīrṇāmiti śeṣaḥ | hāsairghaṭṭitā hiṃsitā viśvasyeśā dānavā yayā 
tathāvidhāṃ kālarātriṃ śivadūtīmiva || 16 ||

śaradvyomāṭavīṃ sābhrāṃ kṛtadehāmivāgatām |
śarīriṇīṃ mahābhrāḍhyāṃ yāminīmiva māṃsalām || 17 ||

śarīrasaṃniveśena paṅkapīṭhamivotthitām |
tanuṃ candrārkayudhāya tamaseva samāśritām || 18 ||

paṅkapīṭhaṃ pṛthivīpīṭham | tamasā rāhuṇā || 18 ||

indranīlamahāśubhralambābhrayugalopamau |
ulūkhalādihāraughau dadhānāmasitau stanau || 19 ||

indranīlamiva mahāśubhraṃ nīlaṃ yallambābhrayugalaṃ tadupamo || 19 ||

lagnāmaṅgārakāṣṭhena samānāṃ ca mahātanum |
drumābhāspandasaśiralasadbhujalatātanum || 20 ||

lagnāṃ lāñchitāṃ samānāṃ savarṇāṃ ca | drumābhābhyāṃ aspandābhyāṃ 
śirāsahitābhyāṃ lasadbhyāṃ bhujalatābhyāṃ atanuṃ analpām || 20 ||

tāmavekṣya mahāvīrau tathaivākṣubhitau sthitau |
na tadasti vimohāya yadviviktasya cetasaḥ || 21 ||

viviktasya satyamithyāvivekaśālinaḥ || 21 ||

mantryuvāca |

mahārākṣasi saṃrambho mahātmā kimayaṃ tava |
laghavo hyathavā kārye laghāvapyatisaṃbhramāḥ || 22 ||

yadi tvaṃ mahatyasi tarhyalpakārye naitāvānsaṃrambho yukta iti sāmnā 
samādhitsurmantrī uvāca - mahārākṣasīti | he mahārākṣasi tava 
svābhimatasiddhau mahātmā niratiśayasvarūpo'yaṃ saṃrambhaḥ kopaḥ kiṃ 
kimartha ityarthaḥ | vāṅmātralabhye āhāralābhalakṣaṇe kārye na 
krodhasāhasādeḥ prayojanamastīti bhāvaḥ | athavā yadi laghurasi tarhi na 
tvatsaṃrambheṇa bibhīva ityāśayenāha - laghavo hīti || 22 ||

tyaja saṃrambhamārambho nāyaṃ tava virājate |
viṣaye hi pravartante dhīmantaḥ svārthasādhakāḥ || 23 ||

sāmnā punaḥ prathamakalpamevāśrityāha - tyajeti | buddhimantaḥ 
sāmasādhye'rthe na daṇḍamanusarantīti bhāvaḥ || 23 ||

tvādṛśānāṃ sahasrāṇi maśakānāmivābale |
asmākaṃ dhīratāvātyāvyūḍhāni tṛṇaparṇavat || 24 ||

punardvitīyakalpamāśritya daṇḍodyogavaiyarthyamāha - tvādṛśānāmiti | 
dhīratālakṣaṇayā vātyā vātyayā | vātaśabdātpāśāditvātsamūhe yapratyaye 
vyatyayena ṅīpi halastaddhitasya iti yalope tṛtīyānto'tra vātyeti | vyūḍhāni 
nirastāni || 24 ||

saṃrambhadvāramutsṛjya samatāsvacchayā dhiyā |
yuktyā ca vyavahāriṇyā svārthaḥ prājñena sādhyate || 25 ||

tarhi kathaṃ svārthasiddhistatrāha - saṃrambheti | vyavahāriṇyā 
prājñavyavahārocitayā || 25 ||

svenaiva vyavahāreṇa kāryaṃ siddhyatu vā na vā |
mahāniyatirityeva bhramasyāvasaro hi kaḥ || 26 ||

kāryasiddhisaṃśaye'pyanādiniyatisiddhaḥ sāmopāyo na heyaḥ kiṃ vācyaṃ 
tanniścaye ityāśayenāha - svenaiveti | bhramasya bhrāntocitasaṃrambhasya || 
26 ||

kathayābhimataṃ kiṃ te kimarthayasi cārthinī |
arthī svapne'pi nāsmākamaprāptārthaḥ puro gataḥ || 27 ||

kathaṃ tarhi sāmnā siddhistatrāha - kathayeti || 27 ||

ityuktā sā tadā tena cintayāmāsa rākṣasī |
aho nu vimalācāraṃ sattvaṃ puruṣasiṃhayoḥ || 28 ||

sattvaṃ dhairya buddhibalaṃ ca || 28 ||

na sāmānyāvimau manye vicitreyaṃ camatkṛtiḥ |
vacovakrekṣaṇenaiva vadatyantarviniścayam || 29 ||

vakrekṣaṇena mukhadarśanenaiva prasādādiliṅgairantastattvaviniścayaṃ vadati 
sūcayati || 29 ||

vacovakrekṣaṇadvārairdhīmatāmāśayā mithaḥ |
ekībhavanti saritāṃ payāṃsi valanairiva || 30 ||

valanaiḥ saṃgamaiḥ || 30 ||

ābhyāṃ prāyaḥ parijñāto mama bhāvo'nayormayā |
na vināśyau mayā cemau svayamevāvināśinau || 31 ||

manye bhavetāmātmajñau nātmajñānādṛte matiḥ |
pramṛṣṭasadasadbhāvādbhavatyastabhayā mṛtau || 32 ||

mithyātvaniścayena pramṛṣṭau sadasadbhāvau jīvanamaraṇapratyayau 
yasmāttathāvidhādātmajñādṛte || 32 ||

tadetau paripṛcchāmi kiṃcitsaṃdehamutthitam |
prājñaṃ prāpya na pṛcchanti ye kecitte narādhamāḥ || 33 ||

iti saṃcintya pṛcchāyai tanvānāvasaraṃ tataḥ |
akālakalpābhraravaṃ hāsaṃ saṃyamya sāvravīt || 34 ||

hāsaṃ hāsyam | saṃyamya nirudhya || 34 ||

kau bhavantau narau dhīrau kathyatāmiti me'naghau |
jāyate darśanādeva maitrī viśadacetasām || 35 ||

mantryuvāca |

ayaṃ rājā kirātānāmasyāhaṃ mantritāṃ gataḥ |
udyatau rātricaryeṇa tvādṛgjanavinigrahe || 36 ||

tvādṛgjanānāṃ hiṃsrāṇāṃ vinigrahe udyatau udyuktau || 36 ||

rājño rātriṃdivaṃ dharmo duṣṭabhūtavinigrahaḥ |
svadharmatyāgino ye tu te vināśānalendhanam || 37 ||

rākṣasyuvāca |

rājaṃstvamasi durmantrī durmantrī na nṛpo bhavet |
sadrūpasya bhavenmantrī rājā sanmantriṇo bhavet || 38 ||

kariṣyamāṇapraśnasyopodghātaṃ racayantyāha - rājanniti | duṣṭo mantrī 
yasya sa tathā asi | saṃbhāvita iti śeṣaḥ || 38 ||

rājā cādau vivekena yojanīyaḥ sumantriṇā |
tenāryatāmupāyāti yathā rājā tathā prajāḥ || 39 ||

āryatāṃ śreṣṭhatām || 39 ||

samastaguṇajālānāmadhyātmajñānamuttamam |
tadvidrājā bhavedrājā tadvinmantrī ca mantravit || 40 ||

samasteti | tathācāhuḥ - tatkarmayanna bandhāya sā vidyā yā vimuktaye | 
āyāsāyāparaṃ karma vidyānyā śilpanaipuṇam || iti | mantravidvicārarahasyavit || 
40 ||

p. 318) 193

prabhutvaṃ samadṛṣṭitvaṃ tacca syādrājavidyayā |
tāmeva yo na jānāti nāsau mantrī na so'dhipaḥ || 41 ||

prabhutvaṃ 
samadṛṣṭitvādhīnatvādāyurghṛtamitivattādrūpyāropātsamadṛṣṭitvaṃ 
vidyānāṃ rājā rājavidyā ātmavidyā tayā syāt | śuni caiva śvapāke ca paṇḍitāḥ 
samadarśinaḥ iti bhagavadvacanāt || 41 ||

bhavantau tadvidau sādhū yadi tacchreya āpnuthaḥ |
no cedanarthadau svasyāḥ prakṛteradmyahaṃ yuvām || 42 ||

yathā rājā tathā prajā iti prāguktatvādrājño maurkhye prajānāmapi 
tadanivāraṇāttatprayuktānarthadau yuvāṃ admi bhakṣayāmi || 42 ||

ekopāyena matpārśvādbālakāvuttariṣyathaḥ |
matpraśnapañjaraṃ sāraṃ cedvicārayatho dhiyā || 43 ||

bālakāviva pitroḥ prītiviṣayau || 43 ||

praśnānimānkathaya pārthiva vā ca mantriṃ-
statrārthinī bhṛśamahaṃ paripūrayārtham |
aṅgīkṛtārthamadadatka ivāsti loke 
doṣeṇa saṃkṣayakareṇa na yujyate yaḥ || 44 ||

he pārthiva tvamimān praśnān pṛṣṭhānarthānkathaya | athavā he mantriṃstvaṃ 
ca vā kathaya | tatra tasminviṣaye'haṃ bhṛśamarthinī upayācanavatī asmi | artha 
madabhilaṣitaṃ paripūraya | yo'ṅgīkṛtaṃ dāsyāmīti 
pratijñātamarthamadadadaprayacchansansaṃkṣayakareṇa doṣeṇa na yujyate sa 
tādṛśaḥ ka ivāsti ko vāsti | na kaścidityarthaḥ || 44 ||

ityārṣe śrīvāsiṣṭhamahārāmāyaṇe vālmīkīye utpattiprakaraṇe ka0 
rākṣasīvarṇanaṃ nāmāṣṭasaptatitamaḥ sargaḥ || 78 ||

iti śrīvāsiṣṭhamahārāmāyaṇatātparyaprakāśe utpattiprakaraṇe rākṣasīvarṇanaṃ 
nāmāṣṭasaptatitamaḥ sargaḥ || 78 ||


ekonāśītitamaḥ sargaḥ 79 

śrīvasiṣṭha uvāca |

ityuktvā rākṣasī praśnānsā vaktumupacakrame |
ucyatāmiti rājñokte tānimānśṛṇu rāghava || 1 ||

anātmavidvajrasamānātmaviddhṛdayaṃgamān |
cakre dvisaptatipraśnānkramātsarge'tra karkaṭī || 1 ||

ucyatāmiti rājñā ukte abhyanujñāte sati vā vaktumupacakrame || 1 ||

rākṣasyuvāca |

ekasyānekasaṃkhyasya kasyāṇorambudheriva |
antarbrahmāṇḍalakṣāṇi līyante budbudā iva || 2 ||

praśnānāmāśaya uttarasargayoḥ sphuṭo bhaviṣyatīti nehātivistaraḥ kriyate | 
upādhibhedādanekasaṃkhyasya durlakṣyatvādaṇoraparicchedāccāmbudheriva || 2 ||

kimākāśamanākāśaṃ na kiṃcitkiṃcideva kim |
ko'hamevāsi saṃpannaḥ ko bhavānapyahaṃ sthitaḥ || 3 ||

anākāśamaśūnyam | laukikaprasiddhaṃ na kiṃcittattvavitprasiddhaṃ kiṃcideva || 3 
||

gacchanna gacchati ca kaḥ ko'tiṣṭhannapi tiṣṭhati |
kaścetano'pi pāṣāṇaḥ kaścidvyomni vicitrakṛt || 4 ||

atiṣṭhan gatinivṛttimakurvan | pāṣāṇa iva caitanyānāśrayaḥ || 4 ||

vahnitāmajahaccaiva kaśca vahniradāhakaḥ |
avahnerjāyate vahniḥ kasmādrājannirantaram || 5 ||

acandrārkāgnitāro'pi ko'vināśaḥ prakāśakaḥ |
anetralabhyātkasmācca prakāśaḥ saṃpravartate || 6 ||

avināśaḥ san prakāśakaḥ || 6 ||

latāgulpāṅkurādīnāṃ jātyandhānāṃ tathaiva ca |
anyeṣāmapyanakṣāṇāmālokaḥ ka ivottamaḥ || 7 ||

anakṣāṇāmanāvirbhūtendriyāṇām || 7 ||

janakaḥ ko'mbarādīnāṃ sattāyāḥ kaḥ svabhāvadaḥ |
ko jagadratnakośaḥ syātkasya kośo maṇerjagat || 8 ||

svabhāvadaḥ sattāpradaḥ || 8 ||

ko'ṇustamaḥprakāśaḥ syātko'ṇurasti ca nāsti ca |
ko'ṇurdūre'pyadūre ca ko'ṇureva mahāgiriḥ || 9 ||

nimeṣa eva kaḥ kalpaḥ kaḥ kalpo'pi nimeṣakaḥ |
kiṃ pratyakṣamasadrūpaṃ kiṃ cetanamacetanam || 10 ||

pratyakṣaṃ bhāsamānamapi mūḍhadṛśā asadrūpam || 10 ||

kaśca vāyuravāyuśca kaḥ śabdo'śabda eva kaḥ |
kaḥ sarvaṃ na ca kiṃcicca ko'haṃ nāhaṃ ca kiṃ bhavet || 11 ||

kiṃ prayatnaśataprāpyaṃ labdhvāpi bahujanmani |
labdhaṃ na kiṃcidbhavati kiṃtu sarvaṃ na labhyate || 12 ||

prāg bahujanmani svātmatvādeva 
labdhvāpyajñānāvṛtatvādalabdhaprāyatvātprayatnaśataprāpyam | sarva 
pūrṇam || 12 ||

svasthena jīvitenoccaiḥ kenātmaivāpahāritaḥ |
kenāṇunāntaḥ kriyate merustribhuvanaṃ tṛṇam || 13 ||

ātmā svātmaiva kenāpahārito nāśitaprāyaḥ kṛtaḥ | tribhuvanaṃ tṛṇaṃ 
kriyata iti pṛthakpraśnaḥ || 13 ||

kenāpyaṇukamātreṇa pūritā śatayojanī |
ko'ṇureva bhavanmāti na yojanaśateṣvapi || 14 ||

kenālokanamātreṇa jagadbālaḥ pranāṭyate |
kasyāṇorudare santi kilāvanibhṛtāṃ ghaṭāḥ || 15 ||

pranāḍyate pranartyate anardrāṭi iti ṇopadeśaparyudāsānna ṇaḥ | ghaṭāḥ 
samūhāḥ || 15 ||

aṇutvamajahatko'ṇurmeroḥ sthūlatarākṛtiḥ |
vālāgraśatabhāgātmā ko'ṇuruccaiḥ śiloccayaḥ || 16 ||

śiloścayaḥ parvatanibhaḥ || 16 ||

p. 319) 193

ko'ṇu prakāśatamasāṃ dīpaḥ prakaṭanapradaḥ |
kasyāṇorudare santi samagrānubhavāṇavaḥ || 17 ||

anubhavāṇavo vṛttyavacchinnajñānalavāḥ || 17 ||

ko'ṇuratyantaniḥsvādurapi saṃsvadate'niśam |
kena saṃtyajatā sarvamaṇunā sarvamāśritam || 18 ||

niḥsvādurmadhurādirasaśūnyaḥ | āśritaṃ svīkṛtamiti yāvat || 18 ||

kenātmācchādanāśaktenāṇunācchāditaṃ jagat |
jagallaye na kasyāṇoḥ sadbhūtamapi jīvati || 19 ||

layena tirohitamapi jagatkasyāṇoḥ sattayā sadbhūtaṃ punaḥ sarge jīvatyapi || 19 ||

ajātāvayavaḥ ko'ṇuḥ sahasrakaralocanaḥ |
ko nimeṣo mahākalpaḥ kalpakoṭiśatāni ca || 20 ||

aṇau jaganti tiṣṭhanti kasminbīja iva drumaḥ |
bījāni niṣkalāntāni sphuṭānyanuditānyapi || 21 ||

jaganti anutpannānyapi pralaye kasmiṃstiṣṭhanti | sargakāle ca niṣkalaṃ 
niravayavamavyaktamanto bījaparamparāvadhiryeṣāṃ tāni sarvāṇi bījāni sargakāle 
jagadātmanā sphuṭāni vikāsitānyapi kasminsadaivānuditāni || 21 ||

kalpaḥ kasya nimeṣasya bījasyevāntarasthitaḥ |
kaḥ prayojanakartṛtvamapyanāśritya kārakaḥ || 22 ||

evaṃkalpaḥ pralayo'pi kasyāntaḥ sthitaḥ | prayojanaṃ tattatkārakapravartanaṃ tatra 
kartṛtvaṃ akriyatvātkārakavyāpārayitṛtvamanāśrityāpi kaḥ kārakaḥ 
kartetyarthaḥ | athavā prayojanakartṛtvaṃ kriyāphalaniṣpādakatvam || 22 ||

dṛśyasaṃpattaye draṣṭā svātmānaṃ dṛśyatāṃ nayan |
dṛśyaṃ paśyansvamātmānaṃ ko hi paśyatyanetravān || 23 ||

dṛśyasaṃpattaye bhogyasiddhaye | bahirdṛśā dṛśyaṃ paśyan || 23 ||

antargalitadṛśyaṃ ca ka ātmānamakhaṇḍitam |
dṛśyāsaṃpattaye paśyanpuro dṛśyaṃ na paśyati || 24 ||

jñānenāntargalitadṛśyaṃ yathā syāttathā paśyan || 24 ||

ātmānaṃ darśanaṃ dṛśyaṃ ko bhāsayati dṛśyavat |
kaṭakādīni hemneva vikīrṇaṃ kena ca trayam || 25 ||

ātmānaṃ draṣṭāram | darśanaṃ vṛttim | 
dṛśyavaccakṣurdṛśyamivāparokṣaṃ ko bhāsayati | vikīrṇa vikṣiptaṃ | 
vikṣepaśaktyā prakaṭitamiti yāvat | tattrayaṃ draṣṭā darśanaṃ dṛśyam || 25 ||

kasmānna kiṃcicca pṛthagūrmyādīva mahāmbhasaḥ |
kasyecchayā pṛthakāsti vīciteva mahāmbhasaḥ || 26 ||

dikkālādyanavacchinnādekasmādasataḥ sataḥ |
dvaitamapyapṛthakkasmāddravateva mahāmbhasaḥ || 27 ||

asataḥ asthūlatvādasatkalpātsataḥ || 27 ||

ātmānaṃ darśanaṃ dṛśyaṃ sadasacca [sadasacca gatakramam iti 
pāṭhaḥ] jagattrayam |
ko'ntarbījamivāntasthaṃ kṛtvā trikālagaḥ || 28 ||

sadudbhūtāvasthaṃ asattirohitāvasthaṃ ca antasthaṃ kṛtvā sthitaḥ trikālagaḥ 
sadaivetyarthaḥ || 28 ||

bhūtaṃ bhavadbhaviṣyacca jagadvṛndaṃ bṛhadbhramam |
nityaṃ samasya kasyāntarbījasyāntariva drumaḥ || 29 ||

kasyāntarnityamastīti śeṣaḥ || 29 ||

bījaṃ drumatayevāśu drumo bījatayeva ca |
svamekamajahadrūpamudetyanudito'pi kaḥ || 30 ||

dṛṣṭāntadvayāddārṣṭāntike viśeṣamāha - svamekamiti | avikṛta eveti 
yāvat | udeti jagadvikārātmaneti śeṣaḥ || 30 ||

bisatanturmahāmerurbho rājanyadapekṣayā |
tasya kasyodare santi merumandarakoṭayaḥ || 31 ||

yadapekṣayā yaddārḍhyamapekṣya mahāmerurbisatanturatyantādṛḍhatama 
ityarthaḥ | athavā yasyāpekṣayā saṃkalpena bisatanturapi mahāmeruriva dṛḍha 
ityarthaḥ | tasya tathāvidhasya vastuna udare antaḥ || 31 ||

kenedamātatamanekacideva viśvaṃ
kiṃsāra evamativalgasi haṃsi pāsi |
kiṃdarśanena na bhavasyathavā sadaiva
nūnaṃ bhavasyamaladṛgvadanaḥ svaśāntyai || 32 ||

anekāścitaścetanā yasmiṃstathāvidhamidaṃ viśvaṃ kena ātataṃ sṛṣṭyā 
vistāritam | tvaṃ ca kaḥ sāro vāstavaṃ rūpaṃ yasya tathāvidhaḥ 
sansarvavyavahāreṣvatiśayena valgasi vyavaharasi pāsi prajā haṃsi ca vadhyān | 
tathāca sṛṣṭyādinirvāhāḥ sarveṣāṃ kiṃnimittakā ityarthaḥ | kasya darśanaṃ 
kiṃdarśanaṃ tena tvamamaladṛgrūpaḥ saṃstadanyo na bhavasi | athavā tadrūpa 
eva sadaiva nūnaṃ bhavasi tadvastunaḥ asmabhyaṃ svaśāntyai 
svamṛtyumokṣārthaṃ vadetyupasaṃhāraḥ || 32 ||

eṣo'sau pragalatu saṃśayo mamoccai-
ścittaśrīmukhamihikāmalānulepaḥ |
yasyāgre na galati saṃśayaḥ samūlo
naivāsau kvacidapi paṇḍitoktimeti || 33 ||

eṣa uktalakṣaṇo'sau cittaśriyo mukhaṃ svātmākāravṛttistasyāścandrasyeva 
mihikālakṣaṇasya malasyānulepa āvaraṇabhūto mama saṃśayo galatu | samūlo 
mūlājñānasahitaḥ | paṇḍitoktiṃ paṇḍitaśabdayogyatāṃ naivaiti || 33 ||

evaṃ me yadi na vineṣyathaḥ kramoktaṃ
saṃśāntaṃ laghutarasaṃśayaṃ [masaṃśayaṃ iti kvacit] subuddhī |
tadrakṣojaraṭhahutāśanendhanatvaṃ
nirvighnaṃ jhaṭiti gamiṣyathaḥ kṣaṇena || 34 ||

evaṃrūpa me laghutarasaṃśayaṃ yadi na vineṣyatho nāpākariṣyathastattarhi 
rakṣojāteḥ svadehasya jaṭharahutāśanendhanatvaṃ | bhakṣyatāmiti yāvat | jhaṭiti 
kṣaṇena nirvighnaṃ gamiṣyathaḥ | anātmajñānāṃ dehamātrātmabhāvānāṃ 
[bhāvanāṃ iti pāṭhaḥ] rakṣonnabhāvasya durvāratvāditi bhāvaḥ || 34 ||

paścāttāṃ janapadamaṇḍalīṃ samantā-
dbhāvatkīmurujaṭharā kṣaṇādgrase'ham |
evaṃ te bhavatu surājateti manye
mūrkhāṇāmatirasa eva saṃkṣayāya || 35 ||

na kevalaṃ yuvayorevānarthaḥ kiṃtu sarvasya janapadasyāpyupasthita ityāha - 
paścāditi | urujaṭharā bṛhatkukṣiḥ | evamuktapraśnottaradānena te svātmanā 
saha sarvaprajāpālanātsurājatā syāditi manye | mūrkhāṇāmanātmajñānāmatiraso 
bhogalāmpaṭyātiśayo rājatvanimittaḥ saṃkṣayāyaiva bhavati | 
madbhakṣaṇābhāve'pi rājyānte narakāvaśyaṃbhāvāditi bhāvaḥ || 35 ||

p. 320) 194

ityuktvā vipulagabhīrameghanāda-
prollāsaprakaṭagirā niśācarī sā |
tūṣṇīmapyativikaṭākṛtistadāsī-
cchuddhāntaḥ śaradamalābhramaṇḍalīva || 36 ||

vipulagabhīrameghanādaprollāsa iva prakaṭayā tārayā girā sā niśācarītyuktvā 
bahirativikaṭākṛtirapi antaḥ śuddhā śaradamalābhramaṇḍalīva 
tūṣṇīmāsīdityarthaḥ || 36 ||

ityārṣe śrīvāsiṣṭhamahārāmāyaṇe utpattiprakaraṇe ka0 rākṣasīpraśno 
nāmaikonāśītitamaḥ sargaḥ || 79 ||

iti śrīvāsiṣṭhamahārāmāyaṇatātparyaprakāśe utpattiprakaraṇe rākṣasīpraśno 
nāmaikonāśītitamaḥ sargaḥ || 79 ||


aśītitamaḥ sargaḥ 80

śrīvasiṣṭha uvāca |

mahāniśi mahāraṇye mahārākṣasakanyayā |
iti prokte mahāpraśne mahāmantrī giraṃ dadau || 1 ||

samādadhe'tra prathamaṃ mantrī praśnagaṇānkramāt |
vyutkramācca yathānyāyaṃ sūkṣmābhirupapattibhiḥ || 1 ||

giraṃ vakṣyamāṇapratijñānalakṣaṇām || 1 ||

mantryuvāca |

śṛṇu toyadasaṃkāśe praśnametaṃ bhinadmi te |
anukramātmakaṃ mattaṃ gajendramiva kesarī || 2 ||

praśnaṃ praśnagaṇaṃ bhinadmi upapattibhirvidārayāmi || 2 ||

bhavatyā paramātmaiṣa kathitaḥ kamalekṣaṇe |
anayaiva vacobhaṅgyā praśnavidbodhayogyayā || 3 ||

sarvānpraśnān śithilīkartu sarvapraśnahṛdayaṃ tāvatprathamaṃ darśayati ##-

anākhyatvādagamyatvānmanaḥṣaṣṭhendriyasthiteḥ |
cinmātramevamātmāṇurākāśādapi sūkṣmakaḥ || 4 ||

kasyāṇorambudheriveti 
prathamapraśnaviśeṣye'ṇuśabdaprayogasyābhiprāyamudghāṭayati - 
anākhyatvāditi | tathāca aṇuḥ panthā vitataḥ purāṇaḥ ityādiśrutiṣu prasiddha iti 
bhāvaḥ || 4 ||

cidaṇoḥ paramasyāntaḥ sadivāsadivāpi vā |
bīje'ntardrumasatteva sphuratīdaṃ jagatsthitam || 5 ||

antarbrahmāṇḍalakṣāṇīti pṛṣṭāṃśaṃ darśayati - cidaṇoriti | etena aṇau 
jaganti tiṣṭhanti kasminbīja iva drumaḥ iti praśno'pyuttaritaḥ || 5 ||

satkiṃcidanubhūtitvātsarvātmakatayā svataḥ |
tadātmakatayā pūrvaṃ bhāvāḥ sattāṃ kilāgatāḥ || 6 ||

sadivāsadivāpi vā ityuktyā sūcitaṃ sattāyāḥ kaḥ svabhāvada iti 
praśnasyottaramāha - satkiṃciditi | sarvavastusattāyā 
anubhavasattādhīnatvāttatsattāyā 
anyādhīnatve'navasthāpātātsvataḥsiddhasattākānubhavādeva sarve bhāvāḥ sattāṃ 
prāptā ityarthaḥ || 6 ||

ākāśaṃ bāhyaśūnyatvādanākāśaṃ tu cittvataḥ |
atīndriyatvānno kiṃcitsa evāṇuranantakaḥ || 7 ||

kimākāśamanākāśam iti praśnatātparyamudghāṭayati - ākāśamiti | na 
kiṃcitkiṃcideva kim iti praśnottaramāha - atīndriyatvāditi | nendriyagamyaṃ 
kiṃcideva yattadityarthaḥ || 7 ||

sarvātmakatvādbhukte ca tena kiṃcinna kiṃcana |
cidaṇoḥ pratibhā sā syādekasyānekatoditā |
asatyeva [asatyevāpi satyeva hemnaḥ kaṭakatā yathā iti kvācitkaḥ 
pāṭhaḥ] yathā hemnaḥ kaṭakādi tathā pare || 8 ||

yadi tu kiṃcidapi na kiṃcidyadātmabhāve taditi praśnārthastadāpyāha - 
sarvātmakatvāditi | svasyaiva sarvātmakatvātsvātmanaiva sākṣātkṛtena 
sarvasminbhukte nigīrṇe sati tadeva kiṃcit | na kiṃcanātmanā pariśiṣyata ityāśaya 
ityarthaḥ | ekasyānekasaṃkhyasyeti praśnopakramābhiprāyamāha - cidaṇoriti | 
ekasyaiva cidaṇostvaduditānekatāpratibhāmātra prātītikī na vāstavītyarthaḥ | etena 
kaṭakādīni hemneveti praśno'pyuktaprāya evetyāśayenāha - yathā hemna iti || 
8 ||

eṣo'ṇuḥ paramākāśaḥ sūkṣmatvādapyalakṣitaḥ |
manaḥṣaṣṭhendriyātītaḥ sthitaḥ sarvātmako'pi san || 9 ||

ko'ṇustamaḥprakāśaḥ syāt ityādipraśneṣu punaḥpunaraṇuśabdaprayogasyāpi 
prāgukta evābhiprāya ityāha - eṣo'nuriti || 9 ||

sarvātmakatvānnaivāsau śūnyo bhavati karhicit |
yadasti na tadastīti vaktā mantā iti smṛtaḥ || 10 ||

ko'ṇurasti ca nāsti ca iti praśne nāsti cetyaṃśo bādhita eveti dūṣayati - 
sarvātmakatvādityādinā | kathaṃ bādhitastatrāha - yadastīti | 
yadyasmāddhetostadasti nāstīti ca vaktā mantā ca puruṣaḥ sa ātmaiveti 
vaktṛmantrādirūpeṇa smṛtaḥ prasiddhaḥ | tathāca 
svātmāpalāpāyogānnāstitāsya na ghaṭata evetyarthaḥ || 10 ||

kayācidapi yuktyeha sato'sattvaṃ na yujyate |
sarvātmā svātmaguptena karpūreṇeva dṛśyate || 11 ||

sato'sattvavirodhādapi na yuktamidamityāha - kayācidapīti | yadyastyeva tarhi 
kuto na dṛśyata ityāśaṅkya niṣkṛṣṭarūpeṇādarśane'pi 
sarvānugatasadrūpeṇāpidhānaguptenāpi karpūreṇa svagandhātmaneva dṛśyata 
evetyāha - sarvātmeti | svātmanā pratyagrūpeṇa guptena channena sarvātmā 
sarvānugatasadātmā dṛśyata ityarthaḥ || 11 ||

cinmātrāṇu sa eveha sarvaṃ kiṃcinmanaḥsthitam |
na kiṃcidindriyātītarūpatvādamalaḥ sthitaḥ || 12 ||

kaḥ sarva na ca kiṃcicca ityasyottaramāha - cinmātrāṇuriti | nanvaparicchinnaṃ 
kathaṃ paricchinnasarvarūpaṃ tatrāha - kiṃciditi | mana 
indriyavṛttibhirnānātmatāpratyayātkiṃcinmanaḥparicchinnarūpeṇaiva 
sarvamityarthaḥ | ata eva mana indriyādyaparicchinnasvābhāvikarūpeṇa na 
kiṃcidapītyāśayena tvayā tathoktamityāha - na kiṃciditi || 12 ||

p. 321) 194

sa eva caiko'nekaśca sarvasattvātmavedanāt |
sa evedaṃ jagaddhatte jagatkośastathaiva hi || 13 ||

etadabhiprāyeṇa vā tava ekasyānekasaṃkhyasyetyupakrama ityāha - sa evaika iti 
| nityaṃ samasya kasyāntaḥ iti praśnasya ko jagadratnakośaḥ syāt ityasya 
cottaramāha - sa eveti || 13 ||

imāścittamahāmbhodhau trijagallavavīcayaḥ |
prajñāstasminkacantyapsu dravatvāccakratā iva || 14 ||

kasmānna kiṃcicca pṛthagūrmyādīva mahāmbhasaḥ ityasyottaramāha - imā 
iti | cittātmanā mahāmbhodivadvikāriṇi | prajñāścittavikalpamātrarūpāḥ | etena 
kasyecchayā pṛthakcāstītyetadapi samāhitameva || 14 ||

cittendriyādyalabhyatvātso'ṇu śūnyasvarūpavat |
svasaṃvedanalabhyatvādaśūnyaṃ vyomarūpyapi || 15 ||

dikkālādyanavacchinnādekasmādasataḥ sataḥ iti 
śūnyāśūnyobhayātmatoktestātparyamāha - cittendriyāditi || 15 ||

so'haṃ bhavāneva bhavānsaṃpanno'dvaitavedanāt |
sa bhavānna bhavennāhaṃ jāto bodhabṛhadvapuḥ || 16 ||

ko bhavāneva saṃpannaḥ ityasyottaramāha - so'hamiti | ahamadvaitavedanātsa 
ātmaiva saṃpannaḥ san bhavān tvadātmaiva bhavānsa saṃpannaḥ ahameva | idamapi 
ahaṃtābhavattāpratisaṃdhānavyavahāre avyavahāradṛśā tu sa ātmā na 
bhavānnāhaṃ ca kiṃtu bodhabṛhadvapureva jātaḥ prādurbhūta ityarthaḥ || 16 ||

tvaṃtāhaṃtātmakaṃ sarvaṃ vinigīryāvabodhataḥ |
na tvaṃ nāhaṃ na sarvaṃ ca sarvaṃ vā bhavati svayam || 17 ||

uktārthameva sphuṭamāha - tvaṃteti || 17 ||

gacchanna gacchatyeṣo'ṇuryojanaughagato'pi san |
saṃvittyā yojanaughatvaṃ tasyāṇorantare sthitam || 18 ||

gacchanna gacchati ca kaḥ ityasyottaramāha - gacchanniti | yojanaughagata 
ākāśavadyojanaughavyāpyapi san | saṃvittyā svapna iva kalpanayā || 18 ||

na gacchatyeṣa yāto'pi saṃprāpto'pi ca nāgataḥ |
svasattākāśakośāntarvāsitvāddeśakālayoḥ || 19 ||

ko tiṣṭhannapi tiṣṭhati ityasyottaramapi tayaiva diśā āha - na gacchatīti || 19 ||

gamyaṃ yasya śarīrasthaṃ kva kilāsau prayāti hi |
kucakoṭaragaḥ putraḥ kiṃ mātrānyatra vīkṣyate || 20 ||

uktamubhayaṃ dṛṣṭāntenopapādayati - gamyamityādinā | gamyaṃ gamanena 
prāptavyaṃ deśāntaram || 20 ||

gamyo yasya mahādeśo yāvatsaṃbhavamakṣayaḥ |
antasthaḥ sarvakarturhi sa kathaṃ kveva gacchati || 21 ||

yathā deśāntaraprāpte kumbhe vakrasamudrite |
tadākāśasya gamanāgamane na tathātmanaḥ || 22 ||

sphuṭaṃ dṛṣṭāntāntaramāha - yatheti | vakrasamudrite baddhamukhe 
gamanāgamane na stastathetyarthaḥ || 22 ||

cittatā sthāṇutā svāntaryadā sto'nubhavātmike |
cetanasya jaḍasyaiva tadāsau dvayameva ca || 23 ||

kaścetano'pi pāṣāṇaḥ ityasya praśnasya yadi cidrūpo jaḍarūpaśceti 
viruddhobhayātmaka ityarthastadāha - cittateti | yadā jaḍasyaiva 
dehāderātmatādātmyādhyāsāccetanasya cittatā prakāśasvabhāvatā sthāṇutā 
jaḍatā cānubhavātmike svānubhavasākṣike stastadāsāvavimarśāddvayaṃ 
jaḍabodhobhayarūpo bhavatyevetyarthaḥ || 23 ||

yadā cetanapāṣāṇasattaikātmaikacidvapuḥ |
tadā cetana evāsau pāṣāṇa iva rākṣasi || 24 ||

yadā tu cetano'pi pāṣāṇa iva ghanarūpaḥ ka iti praśnārthastadā 
pāramārthikamātmarūpameva cidghanaṃ sa ityāha - yadā ceti || 24 ||

paramavyomnyanādyante cinmātraparamātmanā |
vicitraṃ trijagaccitraṃ tenedamakṛtaṃ kṛtam || 25 ||

kaścidvyomni vicitrakṛt ityasyottaramāha - paramavyomnīti | 
mithyātvādakṛtameva kṛtam || 25 ||

tatsaṃvittyā vahnisattā tenātyaktānalākṛtiḥ |
sarvago'pyadahatyeva sa jagaddravyapāvakaḥ [sa sarvadravyapāvakaḥ iti 
pāṭhaḥ sādhuḥ] || 26 ||

vahnitāmajahaccaiva kaśca vahniradāhakaḥ ityasyottaramāha - tatsaṃvittyeti | 
ātmasattāyā eva vahnisattātve tasyāḥ sarvagatatvātsarvago'pi saḥ adahati na 
dahatyeva | amānonāḥ pratiṣedhe iti nañarthako nipāto'kāraḥ | naitāvatā sa 
sarvagato neti mantavyam | yataḥ sa sarvadravyāṇāṃ pāvaka iva prakāśaka 
ityarthaḥ || 26 ||

prajvaladbhāsvarākārānnirmalādgaganādapi |
prajvalaccetanaikātmā tasmādagniḥ sa jāyate || 27 ||

avahnerjāyate vahniḥ kasmāditi praśnasyottaramāha - prajvaladiti || 27 ||

saṃvedanādyadarkādiprakāśasya prakāśakaḥ |
na naśyatyātmabhārūpo mahākalpāmbudairapi || 28 ||

acandrārkāgnitāro'pi ko'vināśaḥ prakāśakaḥ ityasyottaramāha - 
saṃvedanāditi || 28 ||

anetralabhyo'nubhavarūpo hṛdgṛhadīpakaḥ |
sarvasattāprado'nantaḥ prakāśaḥ paramaḥ smṛtaḥ || 29 ||

anetralabhyātkasmācca prakāśaḥ saṃpravartate ityasyottaramāha - anetralabhya 
iti || 29 ||

pravartate'smadāloko manaḥṣaṣṭhendriyātigāt |
yenāntarāpi vastūnāṃ dṛṣṭā dṛśyacamatkṛtiḥ || 30 ||

tasya svayaṃjyotiṣṭvamanubhāvayati - pravartata iti | 
asmadāloko'haṃkārādiprathā manaḥṣaṣṭhendriyātigādātmanaḥ 
sakāśātpravartate | yathā gāḍhāndhakārasthito'pi tvaṃ kvāsīti 
pṛṣṭho'hamihāsmīti vakti | yena hetunā antarā ālokadīpādikamiti śeṣaḥ | 
vastūnāṃ svadehendriyādīnāṃ viṣaye dṛśyacamatkṛtiraparokṣaprathā 
dṛṣṭā | sarvānubhavaprasiddheti yāvat || 30 ||

p. 322) 195

latāgulmāṅkurādīnāmanakṣāṇāṃ ca poṣakaḥ |
utsedhavedanākāraḥ prakāśo'nubhavātmakaḥ || 31 ||

latāgulma ityādipraśnasyottaramāha - lateti | poṣakaḥ svasaṃnidhānena 
vṛddhinimittam | utsedhasya ca tatphalasya vedanameva ākāro yasya tatsākṣiṇaḥ || 
31 ||

kālākāśakriyāsattā jagattatrāsti vedane |
svāmī kartā pitā bhoktā ātmatvācca na kiṃcana || 32 ||

janakaḥ ko'mbarādīnām ityasyottaramāha - kālākāśeti | vyavahāradṛśā 
cedaṃ paramārthadṛśā tvāha - ātmatvāditi || 32 ||

aṇutvamajahatso'ṇurjagadratnasamudgakaḥ |
mātṛmānaprameyātma jaganāstīti kevale || 33 ||

ko jagadratnakośaḥ syāt ityasyottaraṃ punarāha - aṇutvamiti | samudgakaḥ 
saṃpuṭakaḥ | kasya kośī maṇerjagat ityasyottaramāha - mātrityādisārdhena || 
33 ||

sa eva sarvajagati sarvatra kacati sphuṭam |
yadā jagatsamudre'smiṃstadāsau [jagatsamudre iti pāṭhaḥ] paramo 
maṇiḥ || 34 ||

durbodhatvāttamaḥ so'ṇuścinmātratvātprakāśadṛk |
so'sti saṃvittirūpatvādakṣātītastathā na san || 35 ||

ko'ṇustamaḥprakāśaḥ syāt ityasyottaramāha - durbodhatvāditi | ko'ṇurasti ca 
nāsti ca ityasyottaramāha - so'stīti || 35 ||

dūre so'nakṣalabhyatvāccidrūpatvānna dūragaḥ |
sarvasaṃvedanācchailo hyasāvevāṇureva san || 36 ||

ko'ṇurdūre'pyadūre ca ityasyottaramāha - dūre sa iti | ko'ṇureva mahāgiriḥ 
ityasyottaramāha - sarvasaṃvedanāditi | vinaiva karaṇaṃ sarvairapyahamahamiti 
purovartiśaila ivāparokṣatayā saṃvedanāditi tvayokta ityarthaḥ || 36 ||

tatsaṃvedanamātraṃ yattadidaṃ bhāsate jagat |
na satyamasti śailādi tenāṇāveva merutā || 37 ||

tatrāṇureva san ityaṃśasya tātparyamāha - tatsaṃvedaneti || 37 ||

nimeṣapratibhāso [nimeṣakṛtibhāsaḥ iti pāṭhaḥ] hi nimeṣa iti 
kathyate |
kalpeti pratibhāso hi kalpaśabdena kathyate || 38 ||

nimeṣa eva kaḥ kalpa ityasyottaramāha - nimeṣetyādinavabhiḥ || 38 ||

kalpakriyāvilāso hi nimeṣaḥ pratibhāsate |
bahuyojanakoṭisthaṃ manasyeva mahāpuram || 39 ||

uktārthamupapādayati - kalpeti | nimeṣa eva kalpe yāvantyaḥ kriyāstairvilasatīti 
kalpakriyāvilāsaḥ pratibhāsata ityarthaḥ | alpāntarvistṛtasya pratibhāse 
dṛṣṭāntamāha - vahviti || 39 ||

nimeṣajaṭhare kalpasaṃbhavaḥ samudeti hi |
mahānagaranirmāṇaṃ mukure'ntarivāmale || 40 ||

tadasaṃbhāvanāvāraṇāya dṛṣṭāntāntaramāha - nimeṣeti | mukure darpaṇe 
|| 40 ||

nimeṣakalpaśailādipūrayojanakoṭayaḥ |
yatrā'ṇāveva vidyante tatra dvaitaikyate kutaḥ || 41 ||

nimeṣāḥ kalpāḥ śailādipūrā yojanakoṭayaśca svasatyatve virodhādāśraya 
bhedakā yatrā'ṇāvatisūkṣme'pi vidyante mithyātvamālambya samāviśanti tatra 
dvaitaikyayorapi tathaiva mithyātvenaiva samāveśādityarthaḥ || 41 ||

kṛtavānprāgidamahamiti buddhāvudeti hi |
kṣaṇātsatyamasatyaṃ ca dṛṣṭāntaḥ svapnavibhramaḥ || 42 ||

satyaṃ vyāvahārikamasatyaṃ prātibhāsikaṃ ca || 42 ||

duḥkhe kālaḥ sudīrgho hi sukhe laghutaraḥ sadā |
rātrirdvādaśavarṣāṇi hariścandrasya coditā || 43 ||

ukte'rthe lokānubhavamākhyāyikāṃ codāharati - duḥkha iti | uditā āvirbhūtā || 
43 ||

niścayo ya udetyantaḥ satyātmā satya eva ca |
hemnīva kaṭakāditvaṃ sa eva citi rājate || 44 ||

cittavṛttyanusāreṇaiva citaḥ pratibhāso na vastuvṛttānusāreṇetyāha - 
niścaya iti || 44 ||

na nimeṣo'sti no kalpo nādūraṃ na ca dūratā |
cidaṇupratibhaivaivaṃ sthitānyānyānyavastuvat [nānyānyavastuvat iti 
pāṭhaḥ] || 45 ||

kiṃ tarhi vastuvṛttaṃ tadāha - neti || 45 ||

prakāśatamasordūrādūrayoḥ kṣaṇakalpayoḥ |
ekaciddehayoreva na bhedo'sti manāgapi || 46 ||

evamanyeṣvapi viruddheṣvadhiṣṭhānacidabhedādeva bhedo netyāha - 
prakāśeti || 46 ||

pratyakṣamakṣasāratvādapratyakṣaṃ tato'tigam |
dṛśyatvenaiṣa vodeti cetā draṣṭaiva sadvapuḥ || 47 ||

kiṃ pratyakṣamasadrūpam iti praśnasyottaramāha - pratyakṣamiti | akṣāṇāṃ 
bāhyāntarakaraṇānāṃ sāratvātsvasvaviṣayāparokṣaprathānirvāhakatvāt | 
tato'tigaṃ tadaviṣayaḥ | athavā 
pratyakṣādipramāṇagamyadṛśyāropeṇodayādapyasya pratyakṣatvamityāha ##-
pratyakṣa ityarthaḥ || 47 ||

yāvatkaṭakasaṃvittistāvanāstīva hematā |
yāvacca dṛśyatāpattistāvannāstīva sā kalā || 48 ||

yadi sa eva dṛśyātmā tarhi kuto dṛśyasya heyatā tatrāha - yāvaditi | sā 
kalā vāstavī cidekarasatā | tathāca na dṛśyarūpeṇa paramapuruṣārthateti 
heyatvamiti bhāvaḥ || 48 ||

kaṭakatve'kṛte'dṛṣṭe suvarṇatvamivātatam |
kevalaṃ nirmalaṃ śuddhaṃ brahmaiva paridṛśyate || 49 ||

ata eva dṛśyātmanā akalpane kalpitasya vā adarśane tasya 
brahmarūpatvātpuruṣārthatetyāśayenāha - kaṭakatve iti | akṛte adṛṣṭe ceti 
cchedaḥ || 49 ||

sarvatvādeva sadrūpo durlakṣyatvādasadvapuḥ |
cetanaścetanātmatvāccetyāsaṃbhavatastvacit || 50 ||

asadrūpamiti praśnāṃśāśayamāha - sarvatvāditi | sarvānuviddhasadrūpeṇa 
prathanātsadrūpaḥ | niṣkṛṣṭarūpeṇa durlakṣyatvāccāsadvapurasadrūpaḥ | asadvā 
idamagra āsīttato vai sadajāyata iti śrutau tathā vyavahāradarśanādityāśayaḥ | 
kiṃ cetanamacetanam iti praśnottaramāha - cetana iti | acit acetana 
ityuktastvayetyarthaḥ || 50 ||

p. 323) 195 

ciccamatkāramātrātmanyasmiṃścitpratibhātmani |
jagatyanilavṛkṣābhe ciccetyakalane kutaḥ || 51 ||

cetyābhāvamupapādayati - ciccamatkāretyādinā | citpratibhātmani 
citpratibhārūpe anilalolitavṛkṣavadasthire anilamayavṛkṣavadatyantāsati ca | 
ciccetyakalane caitanyāśrayaviṣayatākalpane || 51 ||

yathā tāpasya pīnasya bhāsanaṃ mṛgatṛṣṇikā |
evaṃ pīvaramadvaitaṃ tathā cidbhāsanaṃ jagat || 52 ||

ciccamatkāramātre dṛṣṭāntamāha - yatheti | tāpasya ātapasya | pīnasya 
pracurasya || 52 ||

arkāṃśubhiḥ sūkṣmataranirmāṇaṃ yadanāmayam |
astitānāstite tatra kalpāderiva kaiva dhīḥ || 53 ||

yathā arkaraśmibhirvakṣyamāṇakāñcanādinirmāṇaṃ tatra nirmāṇe astitānāstite 
brāhmakalpādirūpasya jagata ivetyasata upamābhūtasya asattvaṃ sphuṭameva | 
evaṃca ciccetyabhedadhīḥ kaiva | nirviṣayetyarthaḥ || 53 ||

māyayāṃśukaṇāṅke khe yathā kacati kāñcanam |
tathā jagadidaṃ bhāti ciccetyakalane kutaḥ || 54 ||

māyayā avidyayā yathā aṃśukaṇāṅke sūryāṃśuleśāñcite khe ākāśe 
kāñcanaṃ kacati prathate || 54 ||

svapnagandharvasaṃkalpanagare kuḍyavedanam |
na sannāsadyathā tadvadviddhi dīrghabhramaṃ jagat || 55 ||

tathā caivaṃvidhanyāyabhāvanābhyāsanirmalāt |
cidākāśena niryāti yathā bhūtārthadarśinaḥ || 56 ||

astvevaṃ jagadbhrāntisiddhaṃ kiṃ tatastatrāha - tathāceti | tathāca 
evaṃvidhānāṃ mithyātvopapādakanyāyānāṃ 
punaḥpunarbhāvanālakṣaṇenābhyāsena nirmalānmanaso yathābhūtārthadarśinaḥ 
pāramārthikaṃ brahma dṛṣṭavataḥ puṃso'vidyānāśe sati cidākāśe punaḥ 
saṃsāro na niryāti punarāvṛttirnāstīti siddhamityarthaḥ | athavā 
nyāyapariṣkṛtatattvadṛśā sṛṣṭireva nābhūdityarthaḥ || 56 ||

na kuḍyākāśayorbhedo dṛśyasaṃvedanādṛte |
ābrahmajīvakalanādyadrūḍhaṃ rūḍhameva ca || 57 ||

athavā viṣayarūpabhedakasaṃvedanamedādeva bhinnamiva na vastutastathaiva 
ābrahmastambaparyantanirūḍhajīvānubhavādityāha - neti || 57 ||

pratibhāsāccidākāśe sattvaśūnyaṃ bhavanti tāḥ |
prakacanti hyanirbhāvyāḥ prabhāpiṇḍa iva prabhāḥ || 58 ||

yadi na bhedastarhi kathaṃ kuḍyādibhedakalanā jāyante tatrāha - pratibhāsāditi 
| tāḥ kalanāḥ sattvaśūnyaṃ yathā syāttathā bhavantītyarthaḥ | atyantāsattve 
khapuṣpavadbhānānupapatterāha - anirbhāvyā iti | yauktikadṛśā 
anirvacanīyā ityarthaḥ || 58 ||

pṛthaktāmatibhāsasya svacamatkārayogataḥ |
sarvātmikā hi pratibhā parā vṛkṣātmabījavat || 59 ||

evaṃ sopapatti prāsaṅgikaṃ kiṃ cetanamacetanam iti praśnottaramuktvā 
śiṣṭānāṃ praśnānāmuttaraṃ rājārthe 
pariśeṣayaṃstadajñānaśaṅkānivṛttaye teṣvavayutya dvitrāṇāmuttaraṃ 
vivakṣurdvaitamithyātvopavarṇanaprasañjitaṃ dvaitamapyapṛthakkasmāt 
ityasyottaramāha - pṛthakteti | pṛthaktāsaṃskārasaṃskṛtāyā 
materbuddhivṛtteryo bhāso'ntargata ātmaprakāśastasya yaḥ svacamatkāraḥ 
pṛthaktāprakaṭanaśaktilakṣaṇastadyogato dvaitaṃ pratibhātamapi 
apṛthagevetyarthaḥ | tatra hetumāha - sarvātmiketi | pratibhā ātmaprakāśaḥ || 
59 ||

bījamantasthavṛkṣatvaṃ nānā'nānā yathaikadṛk |
tathā'saṃkhyajagadbrahma śāntamākāśakośavat || 60 ||

vṛkṣātmabījavaditi dṛṣṭāntaṃ vivṛṇvan ko'ntarbījamivāntasthaṃ sthitaḥ 
kṛtvā trikālagaḥ ityasyottaramāha - bījamiti | ekadṛk ekarūpaṃ bījaṃ nānā 
pṛthagbhūtaṃ anānā apṛthagbhūtaṃ ca antasthavṛkṣatvaṃ 
antargatavṛkṣākāraṃ kṛtvā sthitaṃ tathā brahmāpyasaṃkhyajagadityarthaḥ || 
60 ||

bījasyāntasthavṛkṣasya vyomādvaitā sthitiryathā |
brahmaṇo'ntasthajagataḥ sākṣitvāccitsthitistathā || 61 ||

ākāśakośavadityuktestātparyaṃ sphuṭayati - bījasyeti | vyadhikaraṇe 
ṣaṣṭhyau | bījāntargatavṛkṣasyātisūkṣmatvātsthitiryathā vyomādvaitā 
ākāśatulyā tathā brahmāntargatajagato'pyātmasākṣitvāttatsākṣiṇaḥ 
pṛthaganupalambhāccidrūpeṇaiva sthitiriti 
citibhedakābhāvādākāśakośasāmyamityarthaḥ || 61 ||

śāntaṃ samastamajamekamanādimadhyaṃ
nehāsti kācana kalākalanā kathaṃcit |
nirdvandvaśāntamatirekamanekamaccha-
mābhāsarūpamajamekavikāsamāste || 62 ||

etāvataiva sarvapraśnānāmuttaramuktaprāyamiti 
sūcayansarvapraśnaparamatātparyaviṣayādvitīyacinmātraparamārthasthitipradarśan
enopasaṃharati - śāntamiti | nirdvandvaiḥ śāntamatibhireva ricyate 
māyātatkāryamalanirāsena pariśodhyata iti nirdvandvaśāntamatirekam | 
anekamekatvākhyaguṇenāpi śūnyam | ekameva parito niraṅkuśaṃ vikasati 
bṛhattamatvādityekavikāsam | ābhāsarūpaṃ cinmātramāste paramārthata 
ityarthaḥ | ajapadābhyāṃ janmādivikārāṇāṃ tadvatāṃ ca nirāsaḥ || 62 ||

ityārṣe śrīvāsiṣṭhamahārāmāyaṇe mokṣopāyeṣutpattiprakaraṇe ka0 
praśnabhedanaṃ nāmāśītitamaḥ sargaḥ || 80 ||

iti śrīvāsiṣṭhamahārāmāyaṇatātparyaprakāśe utpattiprakaraṇe praśnabhedanaṃ 
nāmāśītitamaḥ sargaḥ || 80 ||


p. 324) 196

ekāśītitamaḥ sargaḥ 81

rākṣasyuvāca |

aho nu paramārthoktiḥ pāvanī tava mantriṇaḥ |
rājā rājīvapatrākṣa idānīmeṣa bhāṣatām || 1 ||

iha rājā'vaśiṣṭānāṃ praśnānāmuttaraṃ kramāt |
vadanvakti viśeṣajño yuktimukteṣvapi kvacit || 1 ||

mantrivacanacamatkāradarśanādeva rājño'pi tattvajñatve parijñāte'pi rājoktau 
camatkārātiśayaṃ saṃbhāvya śrotukāmā rākṣasyuvāca - aho iti || 1 ||

rājovāca |

jāgatapratyayābhāvo yasyāhuḥ pratyayaṃ param |
sarvasaṃkalpasaṃnyāsaścetasā yatparigrahaḥ || 2 ||

rājā ca tadabhiprāyamālakṣya sarvapraśnamukhyatātparyaviṣayaṃ brahma 
virodhābhāsoktimukhacamatkārātiśayena darśayati - jāgatetyādicaturbhiḥ | 
avasthātrayadarśanalakṣaṇasya jāgatapratyayasyābhāvo bodhalakṣaṇā 
nivṛttireva svataḥsphuradadhiṣṭhānarūpaturīyalakṣaṇā yasya darśanamityarthaḥ | 
sa ca tadekaniṣṭhatārūpeṇa tatparigraheṇa bhavatīti tatparigrahaṃ lakṣaṇena 
darśayati - sarveti || 2 ||

yatsaṃkocavikāsābhyāṃ jagatpralayasṛṣṭayaḥ |
niṣṭhā vedāntavākyānāmatha vācāmagocaraḥ || 3 ||

yasya māyikābhyāṃ saṃkocavikāsābhyām | vācāmagocaro ya iti śeṣaḥ || 3 ||

koṭidvayāntarālasthaṃ madhye koṭidvayīmayam |
yasya cittamayī līlā jagadetaccarācaram || 4 ||

sattvāsattvabhānābhānakoṭidvayasyāntarālasthamanirvacanīyamityarthaḥ | ata 
evādyantayorasatkoṭyaiva grastatve'pi madhye daiśikaparicchedena kvacidasti 
kvacinnāstīti koṭidvayīmayam | evamādyantayorabhānagrastatve'pi madhye 
tattadindriyayogyarūpeṇa bhāti rūpāntareṇa tattvataśca na bhātīti madhye 
koṭidvayīmayam | ata eva sadasatsaṃdhirūpasya cijjaḍasaṃdhirūpasya ca 
hiraṇyagarbhātmakasya yadīyacittasya vikāratvāllīlābhūtametajjagadityarthaḥ || 4 ||

yasya viśvātmakatve'pi khaṇḍyate naikapiṇḍatā |
sanmātraṃ tattvayā bhadre kathyate brahma śāśvatam || 5 ||

ekapiṇḍatā akhaṇḍavastutā | kathyate pṛcchyate || 5 ||

eṣo'ṇurvedanādvāyuḥ svabhrāntirdṛgadṛśyata 
[bhrāntidṛgadṛśyata iti pāṭhaḥ sādhuḥ] |
ato na kiṃcidvāyvādi kevalaṃ śuddhacetanam || 6 ||

mantryuktaśiṣṭeṣu prathamaṃ kaśca vāyuravāyuśca iti praśnaṃ samādhatte ##-
[svātmanyevetyādiphalitārthakathanam] 
vāyutvavedanādbhrāntiranyathāgraho yasya tathāvidhaḥ san vāyuradṛśyata | 
paramārthatastvavāyurevetyāha - ata iti || 6 ||

śabdasaṃvedanācchabdaḥ śabdasya bhrāntidarśanam |
tato'tra śabdaśabdārthadṛṣṭerdūrataraṃ gataḥ || 7 ||

kaḥ śabdo'śabda eva cetyasyāpyevamevottaraṃ bodhyamityāha - śabdeti || 7 ||

so'ṇuḥ sarvaṃ na kiṃcicca so'haṃ nāhaṃ sa eva ca |
sarvaśakyātmano'syaiva pratibhaikātra kāraṇam || 8 ||

kaḥ sarva naca kiṃcicca ityasyottaramāha - so'ṇuriti | ko'haṃ nāhaṃ ca kiṃ 
bhavet ityetatsamādhatte - so'hamiti | ahaṃkāraniṣkarṣe so'haṃ tadrūpeṇa tu 
nāham | athavā ahaṃkāratattābhyāmupalakṣaṇe soham | tābhyāmanupalakṣaṇe tu 
nāhaṃ sa ca naivetyarthaḥ | evaṃ vāstavāvāstavavaicitrye kiṃ kāraṇaṃ tadāha ##-
vāstavapratibhāśaktirvāstavarūpavyaktau ca kāraṇamityarthaḥ || 8 ||

ātmā yatnaśataprāpyo labdhe'sminna ca kiṃcana |
labdhaṃ bhavati taccaitatparamaṃ vā na kiṃcana || 9 ||

kiṃ prayatnaśataprāpyam labdhaṃ na kiṃcidbhavati ityanayoruttaramāha - 
ātmeti | labdhe'sminnaca kiṃcana ityetadupapādayati - labdhamiti | 
tadetadātmarūpatvādeva prāgeva labdhaṃ bhavatīti yatnastena na saphalaḥ | tataḥ 
paramamutkṛṣṭamanyadvā yatnaphalaṃ na kiṃcanetyāśayena tvayā tathā 
pṛṣṭamityarthaḥ || 9 ||

tāvajjanma vasanteṣu saṃsṛtivratatiściram |
vikasatyudito yāvanna bodho mūlakāṣakṛt || 10 ||

tarhi kiṃ jñānaprayatno vyartha eveti śaṅkāṃ pariharan kiṃtu sarvaṃ na labhyate 
ityasya tātparyamāha - tāvaditi | tathāca yāvatsaṃsāramūlājñānanāśo na 
vṛttastāvallabdhamapyātmatattvaṃ sarvaṃ pūrṇarūpaṃ na labdham | bodhena tu 
pūrṇaṃ labhyata iti na tadyatnavaiyarthyamityarthaḥ || 10 ||

aṇunānena rūpatvaṃ dṛśyatāmiva gacchatā |
tāpenāmbudhiyevedaṃ svasthenaivāpahāritam || 11 ||

svasthena jīvitenoccaiḥ kenātmaivāpahāritaḥ ityasyottaramāha - aṇuneti | 
rūpatvaṃ sākārabhāvaṃ prāpyeti śeṣaḥ | tāpena marubhūmyātapena | idaṃ 
vāstavātmarūpam || 11 ||

anena saṃvidaṇunā merustribhuvanaṃ tṛṇam |
vamitvā bahirantasthaṃ māyātmakamavekṣyate || 12 ||

kenāṇunāntaḥ kriyate merustribhuvanaṃ tṛṇam ityanayoruttaramāha - aneneti 
| merurantaḥ kriyate tribhuvanaṃ ca tṛṇamiva kriyata ityarthaḥ | yadyantaḥ kriyate 
tarhi bahiḥ kathamavekṣyate tatrāha - vamitveti | bahirvamitveva antareva 
bāhyamiva kalpayitveti yāvat || 12 ||

cidaṇorantare yadyadasti taddṛśyate bahiḥ |
saṃkalpeṣṭāliṅganadidṛṣṭānto'tra [saṃkalpeṣvāliṅganādi iti 
pāṭhaḥ] hi rāgiṇaḥ || 13 ||

āntarīmapi sāṃkalpikāṅganāṃ tadāliṅganaṃ ca 
bāhyasaṃskārabījatvādbahiriva paśyāmīti rāgiṇāmanubhavādityarthaḥ || 13 ||

p. 325) 196

ādisarge sarvaśaktiścidyathaivoditātmanā |
tathāśu paśyatyakhilaṃ saṃkalpe parvataḥ svataḥ || 14 ||

īdṛśaniyame ko hetustatrāha - ādisarga iti | ādisarge pravṛttā niyatireva 
heturityarthaḥ | yathā ikṣorveṇvādervā prathamaparvato 
yādṛśaśākhāpatrāṅkurādyudgamastathaiva dvitīyādiparvabhyo'pīti svato 
niyamastathā ādisargasaṃkalpe parvato'pi idānīṃtanasaṃkalpe svato niyama iti 
śeṣaḥ || 14 ||

abhijātasya yasyāntaryadyathā pratibhāsate |
tattathā paśyatīvāsau dṛṣṭānto'tra śośormanaḥ || 15 ||

abhijātasya āvirbhūtacittasya ca || 16 ||

paramāṇutayaivāpi cinmāteṇānunāmunā |
parisūkṣmatamenaiva viṣvagviśvaṃ prapūritam || 16 ||

kenāpyaṇukramātreṇa pūritā śatayojanī ityasyottaramāha - paramāṇutayeti | 
deśataḥ paramāṇutayā vastutaścinmātreṇāṇunā kālataḥ parisūkṣmatameneti 
trividhaparicchedakalpanasyāpyavadhibhūtenāpītyarthaḥ | viṣvak sarvataḥ || 16 ||

aṇureva na mātyeṣa yojanānāṃ śateṣvapi |
sarvagatvādanāditvādarūpatvādanākṛtiḥ || 17 ||

ko'ṇureva bhavanmāti na yojanaśateṣvapi ityasyottaramāha - aṇureveti || 17 ||

yathā dūrtena khḍgena [khiṅgena iti pāṭhaḥ] puṃsā bālaḥ 
pratāryate |
subhrūvikāranayananirīkṣaṇaviceṣṭitaiḥ || 18 ||

khiḍgena vi.etana bālo mugdhaḥ strījana śobhanairbhrūvikārairnayanābhyāṃ 
nirīkṣaṇairviceṣṭitaiśca pratāryate vaśīkṛtyākṛśyate || 18 ||

cidālokena śuddhena saparvatatṛṇaṃ jagat |
nāṭyate'virataṃ tadvadvivṛttyābhinayaṃ sadā || 19 ||

yathāyaṃ dṛṣṭāntastadvaccidālokenāpi abhinayaṃ vyañjakaceṣṭāṃ vivṛttya 
jagannāṭyate sadetyarthaḥ || 19 ||

tenaivānantarūpatvādaṇunā vāsasā yathā |
saṃvidā [saṃvidantarbhavadbāhye iti pāṭhaḥ sādhuḥ] 
tadbhavadbāhye kṛtvā mervādiveṣṭitam || 20 ||

kasyāṇorudare santi kilāvanibhṛtāṃ ghaṭāḥ ityetatpratyāha - teneti | yathā 
vāsasā svāntarbhavanmervādicitraṃ bāhya iva kṛtvā veṣṭitaṃ tadvadityarthaḥ || 
20 ||

dikkālādyanavacchinnarūpatvānmeruto bṛhat |
vālāgraśatabhāgātmāpyeṣa sūkṣmaḥ paro'nukaḥ || 21 ||

aṇutvamajahatko'ṇurmeroḥ sthūlatarākṛtiḥ ityasyottaramāha - dikkāleti || 21 ||

śuddhasaṃvedanākāśarūpasya paramāṇunā |
śobhate nahi sāmyoktirmerusarṣapayoriva || 22 ||

pratipraśnamātmanyaṇuśabdaprayogasya mantriṇā yo'bhiprāya uktaḥ 
anākhyatvādagamyatvānmanaḥṣaṣṭhendriyasthiteḥ | 
cinmātramevamātmāṇurākāśādapi sūkṣmakaḥ || iti karkaṭyā ca sa 
evābhipreto'bhyupagataśceti niścitya rājā svasya viśeṣajñatāṃ darśayituṃ taṃ 
dūṣayati - śuddheti | saukṣmyamātreṇa nāparicchinnaḥ 
paricchedotkarṣāvadhiparamāṇusādṛśyamālambya gauṇyā'nuriti vyapadeṣṭuṃ 
śakya iti bhāvaḥ || 22 ||

māyākalāpināṇutvaṃ nirmāya paramātmani |
hemnīva kaṭakatvena nānātra samatā bhavet || 23 ||

kathaṃ tarhi aṇoraṇīyānmahato mahīyān eṣo'ṇurātmā cetasā veditavyaḥ 
ityādiśutiṣu tathā vyapadeśa iti cetsarvaśaktimattvānmahattvamivāṇutvamapi 
ātmani māyayā nirmāya sthitatvānmukhyavṛttirevātrāṇuśabdo nātra 
samatānimittamityāha - māyeti | māyayā kalāpinā bhūṣitena |śabaleneti yāvat 
| hemni svanirmitakaṭakāditveneva atra samatā na bhavet | 
nānetyanekavinārthayorityanuśāsanānnaño nāñaḥ svārthe vidhānācca 
nānāśabdo niṣedhārthaḥ | itthameva hi vālāgraśatabhāgasya śatadhā kalpitasya 
ca | bhāgo jīvaḥ sa vijñeyaḥ ityādiśrutayo vālāgraśatabhāgātmā iti tvaduktiśca 
samaṃjaseti bhāvaḥ || 23 ||

prakaṭo'nena dīpena prakāśo'nubhavātmanā |
svasattānāśapūrvo hi vinānena bhavettataḥ || 24 ||

ko'ṇuḥ prakāśatamasāṃ dīpaḥ ityasyottaramāha - prakaṭa iti | 
yadyanenātmadīpena vinaiva prakāśo'nyo vā bhavet | tato hi tarhi svasya sattāyā 
nāśo'darśanaṃ tatpūrvaḥ asanneva bhavedityarthaḥ || 24 ||

yadi sūryādikaṃ sarvaṃ jagadekaṃ jaḍaṃ bhavet |
tataḥ kimātmakaṃ rūpaṃ prakāśaḥ syātkva vātha kim || 25 ||

kiṃcaivaṃ sati jagadāndhyamapi syādityāha - yaditi || 25 ||

śuddhasanmātracittvaṃ yatsvataḥ svātmani saṃsthitam |
tadetadaṇunā tejo dṛṣṭaṃ bahiravasthitam || 26 ||

cidaṇunā svāntareva tejastama-ādeḥ kalpitatvādapi tasya tadadhīnaḥ prakāśa 
ityāha - śuddheti | tadetadaṇunā tenaitenāṇunā || 26 ||

tejāṃsyarkenduvahnīnāṃ na bhinnāni tamoghanāt |
etāvāneva bhedo'sti yadvarṇe śauklyakṛṣṇate || 27 ||

nanu arkendvādibhireva prakāśasiddheḥ kiṃ cidaṇunā tatrāha - tejāṃsīti | 
tamoghanāt svakāraṇājñānāt | etāvāniti | jāḍhyāṃśe tu na bheda ityāśayaḥ || 
27 ||

yādṛkkajjalanīhāre meghanīhārayorbhavet |
tādṛkprakāśatamasorbhedo neti tayoḥ sthitiḥ || 28 ||

kajjalavarṇe nīhāre sati megha iti vyapadeśānmeghanīhārayoryādṛgbhedo bhavet 
prakāśatamasorapi tādṛgeveti tayorna svato bhedo'stīti sthitirityarthaḥ || 28 ||

jaḍayorupalambhāya cidādityaḥ kilaitayoḥ |
yadā tapati tenaite labdhasattaikatāṃ gate || 29 ||

cidadhīnaprakāśasattāvattvenāpi tayorna bheda ityāha - jaḍayoriti || 29 ||

tapatyekaścidādityo rātriṃdivamatandritaḥ |
antarbahiḥ śilādyantarapyanastamayodayaḥ || 30 ||

caitanyasya tu na kvacidapyaprakāśaprasaktirityāha - tapatīti || 30 ||

trilokī bhāti teneyaṃ jīvasya prathitātmanaḥ |
nānopalambhabhāṇḍāḍhyā kuṭī kaṭhinakoṭarā || 31 ||

nānāvidhairupalambhairbhogairbhāṇḍaistatsādhanaiścāḍhyā kuṭīva 
kaṭhinakoṭarā || 31 ||

p. 326) 197

tamastvaṃ tamaso dehamavināśayatāmunā |
tapyate'bhāsayā bhāsā sarvamābhāsyate tamaḥ || 32 ||

nanu yadyātmanā tamaḥ prakāśyate tarhi tasya tamastvameva naśyet 
nahyaprathāsvabhāvaṃ tattadanāśe prathamānaṃ kartuṃ śakyamityāśaṅkyāha 
- tamastvamiti | amunā abhāsayā svatattvapratibhāsaśūnyayā bhāsā caitanyena 
tamaso dehaṃ svarūpabhūtaṃ tamastvamavināśayatā tamastapyate kāryabhāvāya 
kṣobhyate | tataḥ sarvajagadbhūtaṃ tama ābhāsyata ityarthaḥ || 32 ||

padmotpale yathārkeṇa tapatā prakaṭīkṛte |
prakāśatamaso satte citaivaṃ prakaṭīkṛte || 33 ||

tatsattāprakaṭanahetutvādapyasau na tannivartaka ityāśayenāha - padmotpale iti 
|| 33 ||

arkaḥ kurvannahorātre darśayatyākṛtiṃ yathā |
citiḥ sadasatī kṛtvā darśayatyākṛtiṃ tathā || 34 ||

sadasatī āvirbhāvatirobhāvalakṣaṇe prakāśatamasī || 34 ||

cidaṇorantare santi samagrānubhavāṇavaḥ |
yathā madhurasasyāntaḥ puṣpapatraphalaśriyaḥ || 35 ||

kasyāṇorudare santi samagrānubhavāṇavaḥ ityasyottaramāha - cidaṇoriti | 
yatheti | madhukaraiḥ patraphalādirasasyāpyāharaṇena 
madhūtpādanasaṃbhavādityāśayaḥ | athavā madhurasasya 
vasantaśobhāyāstātkālikavṛkṣādirasasya vā || 35 ||

udyanti cidaṇorete samagrānubhavāṇavaḥ |
madhumāsarasāccitrā iva khaṇḍaparamparāḥ || 36 ||

tadeva spaṣṭamāha - udyantīti | khaṇḍaparamparā 
vanakhaṇḍasaundaryakramāḥ || 36 ||

paramātmāṇuratyantaniḥsvāduḥ sūkṣmatāvaśāt |
samagrasvādusattaikajanakaḥ svadate svayam || 37 ||

ko'ṇuratyantanisvādurapi saṃsvadate'niśam ityasyottaramāha - paramātmeti || 37 
||

yo yo nāma rasaḥ kaścitsamasto'pyapsvavasthitaḥ |
pratibimbamivādarśe taṃ vinā nāstyasau svataḥ || 38 ||

sarvajalāntargatarasāvirbhāvasyātmanimittatvādapi sa svadata iti vaktuṃ 
śakyamityāha - yo ya iti | asau rasaḥ || 38 ||

tyajatā saṃsthitaṃ sarvaṃ cinmātraparamāṇunā |
tyaktaṃ jagadasaṃvittyā saṃvittyā sarvamāśritam || 39 ||

kena saṃtyajatā sarvamaṇunā sarvamāśritam ityasyottaramāha - tyajateti | 
asaṃvittyā asphuraṇena || 39 ||

aśaktayā svātmaguptau sarvamācchāditaṃ jagat |
cittāṇutāmeva [citāṇutāṃ iti pāṭhaḥ] parāṃ saṃprasārya vitānavat 
|| 40 ||

kenātmācchādanāśaktenāṇunācchāditaṃ jagat ityetasyottaramāha - 
aśaktayeti | guptau paricchidya tirodhāne || 40 ||

ātmaguptau na śaknoti paramātmāmbarākṛtiḥ |
manāgapi kṣaṇamapi gajo dūrvāvane yathā || 41 ||

uktasyāśayaṃ sphuṭamāha - ātmaguptāviti || 41 ||

tathāpyākrāntavānviśvaṃ jñāto gopāyati kṣaṇāt |
jagaddhānākaṇaṃ bāla ivāho ghanamāyitā || 42 ||

jagat jagadantaḥpātijīvajātaṃ jñātaḥ san svātmalābhena gopāyati rakṣati yathā 
bālo jñātaḥ prabuddhaḥ san dhānākaṇaṃ gopāyati na suptastadvat | 
nanvīdṛśasvaprakāśapūrṇātmanaḥ kathaṃ bālavat svātmavismṛtistatrāha ##-

cinmātrānunayenedaṃ jagatsannapi jīvati |
vasantarasabodhena vicitreva vanāvalī || 43 ||

jagallaye na kasyāṇoḥ sadbhūtamapi jīvati ityasyottaramāha - 
cinmātrānunayeneti | sannapi sannamapi jagat | chāndaso malopaḥ | pralayena 
līnamapītyarthaḥ | cinmātrasyānunayenāvalambena jīvati | pralaye'pi citsattayaiva 
jagatsaṃskāraśeṣaṃ tiṣṭhatītyarthaḥ | vasantakāle pallavādiheturasodbodhena 
nimittena || 43 ||

cittasattaivamakhilaṃ svato jagadivoditam |
madhumāsarasollāsāccitro hi vanakhaṇḍakaḥ || 44 ||

yadi pralaye sarge ca brahmasattayaiva jagajjīvati tarhi sarge ko viśeṣo 
yenāvirbhavatītyāśaṅkyāha - cittasatteti | pralaye ca na cittasattā pṛthagastīti 
viśeṣa iti bhāvaḥ || 44 ||

satyaṃ cinmayamevedaṃ jagadityeva viddhyalam |
vasantarasameva tvaṃ viddhi pallavagulmakam || 45 ||

sarvāvayavisāratvātsahasrakaralocanaḥ |
paramāṇurasāveva nityānavayavodayaḥ || 46 ||

evaṃca na cijjagatostattvato bheda ityāha - satyamiti || 45 || 46 ||

nimeṣāṃśāvabodho hi cidaṇoḥ pratibhāsate |
yataḥ kalpasahasraughaḥ svapne vārdhakabālyavat || 47 ||

ajātāvayavaḥ ko'ṇuḥ sahasrakaralocanaḥ ityasyottaramāha - sarveti | sarve 
ye'vayavinaścaturvidhā bhūtagrāmāstatsāratvāttadātmatvādityarthaḥ | ko nimeṣo 
mahākalpaḥ kalpakoṭiśatāni ca ityasyottaramāha - nimiṣeti | idaṃ ca 
līlopākhyānena darśitameva || 47 ||

tataḥ so'pi nimeṣoṇuḥ kalpakoṭiśatānyalam |
sarvasattāvilāsena pratibhaikā vijṛmbhate || 48 ||

abhuktavatyeva yathā bhuktavānahamityalam |
jāyate pratyayastadvannimeṣe kalpaniścayaḥ || 49 ||

abhuktvā bhuktavānasmītyevaṃ pratyayaśālinaḥ |
dṛśyante vāsanāviṣṭāḥ [vāsanāniṣṭhā iti pāṭhaḥ] svapne 
svamaraṇaṃ yathā || 50 ||

jaganti paritiṣṭhanti paramāṇau cidātmani |
pratibhāsāḥ pravartante tata eva hi jāgatāḥ || 51 ||

aṇau jaganti tiṣṭhanti kasminbīja iva drume ityasyottaramāha - jagantīti || 51 ||

yadasti yatra tattasmātsamudeti tadeva tat |
ākāriṇi vikārādi dṛṣṭaṃ na gagane'male || 52 ||

yadyatrāsti tattataḥ samudeti yathā stambhātputrikā tadeva ca tadbhavati || 52 ||

p. 327) 197

citi bhūtāni bhūtāni vartamānāni saṃprati |
bhaviṣyanti ca bhūtāni santi bīje drumā iva || 53 ||

bījāni niṣkalāntāni ityādestātparyamāha - citīti | bhūtānyatītāni saṃprati 
vartamānāni agre bhaviṣyanti ca bhūtāni citi sadā tiṣṭhantītyarthaḥ || 53 ||

nimeṣakalpāvetena tuṣeṇānnakaṇāviva |
valitā veṣacetyābhyāmaṇuḥ svātmāṅgakaṃ śritaḥ || 54 ||

kalpaḥ kasya nimeṣasya bījasyevāntarasthitaḥ ityasya tātparyamāha - nimeṣeti | 
annakaṇau taṇḍulatadavayavau tuṣeṇa vrīhitvaceva valitau parito veṣṭitau | 
eṣo'ṇuścetyābhyāṃ kalpanimeṣābhyāṃ svātmāṅgakaṃ svaikadeśaṃ śrita 
āśritaḥ | viṣṭabhyāhamidaṃ kṛtsnamekāṃśena sthito jagat iti 
bhagavadvacanāditi bhāvaḥ || 54 ||

udāsīnavadāsīno na saṃspṛṣṭo manāgapi |
eṣa bhoktṛtvakartṛtvaiḥ svātmā sarvajagatyapi || 55 ||

kaḥ prayojanakartṛtvamapyanāśritya kārakaḥ ityasyottaramāha - 
udāsīnavadityādinā || 55 ||

jagatsattodite yaṃ hi śuddhacitparamāṇutaḥ |
paramāṇośca bhoktṛtvakartṛtve kevalaṃ sthite || 56 ||

kevalaṃ vinaiva kriyābhogasaṃbandhaṃ sthite || 56 ||

jaganna kiṃcitkriyate sarvadaiva na kenacit |
vilīyate ca no kiṃcinmānuṣyāddṛśyakhaṇḍanam || 57 ||

kuto na kriyābhogasaṃbandhastatrāha - jagaditi | 
kriyāviṣayasyāntyatāsattvādityarthaḥ | kimarthaṃ tarhyasato dṛśyasya 
khaṇḍanaṃ vedānteṣu kriyate tatrāha - mānuṣyāditi | 
manuṣyabhāvādvyāvahārikayauktikadṛgvaśānna 
paramārthadṛṣṭibalādityarthaḥ || 57 ||

sarvaṃ samasamābhāsamidamākāśakośakam |
jagattayopaśabdaṃ ca viddhyanādyaṃ niśācari || 58 ||

kīdṛśī tarhi paramārthadṛṣṭistāṃ darśayati - sarvamiti | jagattayā 
upaśabdaṃ śabdamātreṇa vyavahṛtam | vācārambhaṇaṃ vikāro nāmadheyaṃ 
iti śruteriti bhāvaḥ || 58 ||

cidaṇurdṛśyasiddhyarthamāntarīṃ ciccamatkṛtim |
bahīrūpatayā dhatte svātmani parisaṃsthitām || 59 ||

dṛśyasaṃpattaye draṣṭā svātmānaṃ dṛśyatāṃ nayan | dṛśyaṃ 
paśyansvamātmānaṃ ko hi paśyatyanetravāt || iti praśnasyottaramāha - 
cidaṇuriti | ciccamatkṛtiṃ cidvyāptamāyāśaktim | bahīrūpatayā 
bāhyaprapañcatayā || 59 ||

etadbahiṣṭhamantasthamasti śabde na vastuni |
upadeśāya sattvānāṃ cidrūpatvājjagattraye || 60 ||

nanu tadetadbrahmāpūrvamanaparamanantaramabāhyam iti śrutyā 
antarbahirbhedaśūnyatvenāvagate brahmaṇi kathamucyate āntarīṃ ciccamatkṛtiṃ 
bahīrūpatayā dhatte iti tatrāha - etaditi | bahiṣṭhamantasthamityetajjagattraye 
sattvānāmadhikāriprāṇināmupadeśāya kalpitaṃ śabde evāsti na vastuni | tasya 
cidekarūpatvādityarthaḥ || 60 ||

draṣṭā'dṛṣṭapadaṃ gacchannātmanāṃ saṃprapaśyati |
netradṛśyābhipātīva sadevāsadiva sthitam || 61 ||

dṛśyatāṃ nayannityantasya tātparyamuktvā praśnaśeṣasya tadāha - 
draṣṭeti | nityāparokṣo'pyātmā avidyānāvṛtatvādantaḥkaraṇāvacchedena 
sadaiva sphuraṃstadabhimānena draṣṭā 
bahirviṣayāvacchedenāvṛtatvādadṛṣṭaṃ padaṃ viṣayaṃ 
netradṛśyābhipātīva bhūtvā netradvārā nirgatāntaḥkaraṇapraṇāḍyā 
bahirgacchan sadevātmarūpamasadghaṭādirūpamiva sthitamātmānaṃ 
saṃprapaśyati svātmacitaiva prakāśayati na netreṇa tasya 
dvāramātratvādityanetravānityuktamityarthaḥ || 61 ||

naca gacchati dṛśyatvaṃ draṣṭā hyasadavāstavam |
āmtanyeva na yatkiṃcittattāmeti kathaṃ paraḥ || 62 ||

sadevāsadiva sthitam ityetadupapādayati - naceti | kuto na gacchati tatrāha - 
ātmanīti | sato'sadrūpeṇa bhavitumaśakyatvāditi bhāvaḥ || 62 ||

dṛgeva locane sā ca vāsanāntaṃ nijaṃ vapuḥ |
bahīrūpatayā dṛśyaṃ kṛtvā draṣṭṛtayoditā || 63 ||

evaṃ draṣṭṛtāpi mithyādṛśyasāpekṣatvānmithyaivetyāha - dṛgeveti | 
na cakṣuṣī locane dvāramātratvātkiṃtu dṛk aparokṣātmacaitanyameva locane | 
cakṣuṣaścakṣuḥ iti śruteḥ | sā ca dṛk āvirbhāvādārabhya punastirobhāvena 
vāsanābhāvāntaṃ dṛśyaṃ kṛtvā taddraṣṭṛtayā svayamuditā ātmānaṃ 
kalpitavatītyarthaḥ || 63 ||

na vinā draṣṭṛtāmasti dṛśyasattā kathaṃcana |
pitṛteva vinā putraṃ dvitevaikyapadaṃ vinā || 64 ||

evaṃca parasparasāpekṣakalpanayordvayorapi mithyātvamityāha - na 
vinetyādinā || 64 ||

draṣṭaiva dṛśyatāmeti na draṣṭṛtvaṃ vināsti tat |
vinā pitreva tanayo vinā bhokreva bhogyatā || 65 ||

draṣṭurdṛśyavinirmāṇe cittvādastyeva śaktatā |
kanakasyāvadātasya kaṭakādikṛtāviva || 66 ||

dṛśyasya draṣṭṛnirmāṇe jaḍatvānnāsti śaktatā |
kaṭakasya tu haimasya yathā kanakanirmitau || 67 ||

cetanādṛśyanirmāṇaṃ citkarotyasadeva sat |
akāraṇaṃ mohahetuṃ hemeva kaṭakabhramam || 68 ||

cidyataścetanā cetyaprakāśanādisamarthā ato dṛśyanirmāṇaṃ karoti | 
mohahetumajñānamātrahetukam || 68 ||

kaṭakatvāvabhāse hi yathā hemno na hematā |
satyeva prakacatyevaṃ draṣṭṛdṛśyasthitau vapuḥ || 69 ||

yadi draṣṭaiva dṛśyatāṃ gacchati tarhi draṣṭaivedamiti dṛśyaṃ kuto na 
vibhāvyate tatrāha - kaṭakatveti | na hematā satyeva sphuṭaṃ kacati kalpitavyā 
mūḍhabuddhau satyāsphuraṇāt | evaṃ dṛśyātmanā draṣṭuḥ sthitau 
draṣṭṛvapurna kacatītyarthaḥ || 69 ||

draṣṭā dṛśyatayā tiṣṭhandraṣṭṛtāmupajīvati |
satyāṃ kaṭakasaṃvittau hema kāñcanatāmiva || 70 ||

tarhi draṣṭurasphuraṇe tannirapekṣasattākameva kiṃ na syāditi 
cettadupajīvakatābhāvaprasaṅgānnaivamityāśayenāha - draṣṭeti | satyāṃ 
pūrvasiddhāṃ kāñcanatāmiva || 70 ||

p. 328) 198

ekasminpratibhāse hi na sattā draṣṭṛdṛśyayoḥ |
puṃpratyayaprakacane kva paśupratyayodayaḥ || 71 ||

kaṭakatvāvabhāse hi yathā hemno na hematā satyeva prakacatītyetadayuktaṃ 
kaṭakamidaṃ hemeti sāmānādhikaraṇyapratyaye 
ubhayasattvapratibhāsādevamahaṃ draṣṭeti pratyaye'pīti cettatrāha - ekasminniti 
| yathā dūrasthe viṣaye pumānpaśurveti saṃśaye puṃspratyayakoṭau na paśutvaṃ 
pratibhāsate paśupratyayāṃśe ca na puṃstvam evaṃ 
sāmānādhikaraṇyapratyaye'pi nobhayāṃśasyaikapratyayaprameyatāsaṃbhava 
ityarthaḥ || 71 ||

dṛśyaṃ paśyansvamātmānaṃ na draṣṭā saṃprapaśyati |
draṣṭurhi dṛśyatāpattau sattā'satteva tiṣṭhati || 72 ||

bahirmukhatayā hi dṛśyaṃ paśyedantarmukhatayā ca draṣṭāram 
nacobhayamukhatā cito yugapatsaṃbhavatītyāśayenāha - dṛśyamiti | sattā 
draṣṭṛsattā | asatteva asatīveti yāvat || 72 ||

bodhādgalitadṛśyasya draṣṭuḥ satteva bhāsate |
abuddhe kaṭake svasya hemno'kaṭakatā yathā || 73 ||

antargalitadṛśyaṃ ca ka ātmānamakhaṇḍitam | dṛśyāsaṃpattaye paśyan puro 
dṛśyaṃ na paśyati || iti praśnasyottaramāha - bodhāditi | abuddhe 
hemaikatattvaparīkṣaṇe dattadṛṣṭitayā upekṣaṇādapratisaṃhite || 73 ||

dṛśye satyasti vai draṣṭā dṛśyaṃ draṣṭari bhāsate |
dvayena ca vinā naikaṃ naikamapyasti cānayoḥ || 74 ||

dṛśyādarśane'pi draṣṭurdarśanamaparihāryamiti kathamātyantikaṃ 
dṛśyādarśanaṃ siddhyedityata āha - dṛśyate iti | draṣṭari satīti śeṣaḥ | 
bodhādgalitadṛśyasya puṃsaḥ anayordraṣṭṛdṛśyayormadhye ekamapi nāsti | 
chatrāpāye chāyāpāyavaddṛśyāpāye 
draṣṭurapyapāyāddṛṅmātrapariśeṣādityarthaḥ || 74 ||

sarvaṃ yathāvadvijñāya śuddhasaṃvinmayātmanā |
vācāmaviṣayaṃ svacchaṃ kiṃcidevāvaśiṣyate || 75 ||

ātmānaṃ darśanaṃ dṛśyaṃ dīpenevāvabhāsitam |
kṛtaṃ ca sarvametena cinmātraparamāṇunā || 76 ||

ātmānaṃ darśanaṃ dṛśyaṃ ko bhāsayati dṛśyavat ityasyottaramāha - 
ātmānamiti | ātmānaṃ draṣṭāram | etena cinmātraparamāṇunā ca bhāsitaṃ 
prathamānaṃ kṛtaṃ draṣṭādi sarva mātṛmānaprameyākhyaṃ trayaṃ budho 
nigiratīti pareṇānvayaḥ || 76 ||

mātṛmānaprameyākhyaṃ budho nigirati trayam |
hemeva kaṭakāditvamasanmayamupasthitam || 77 ||

kaṭakādīni hemneva vikīrṇaṃ kena ca trayam iti praśnaṃ 
prāktanoktadṛṣṭāntopanyāsenaivārthātpariharati [prāktanokti iti 
pāṭhaḥ] - hemeti || 77 ||

yathā na jalabhūmyādeḥ pṛthakkiṃcinmanāgapi |
tathaitasmātsvabhāvāṇorna kiṃcitpṛthagasti hi || 78 ||

kasmānna kiṃcicca pṛthak iti praśnasyottaramāha - yatheti | kiṃcidbhautikam 
|| 78 ||

sarvagānubhavātmatvātsarvānubhavarūpataḥ |
ekatvānubhavanyāye rūḍhe sarvaikatāsya hi || 79 ||

apṛthaktvaṃ yuktyāpyanubhāvayati - sarvageti || 79 ||

asyecchayā pṛthaṅgāsti vīciteva mahāmbhasaḥ |
icchānurūpasaṃpatterbhāvitārthaikatā kila || 80 ||

kasyecchayā pṛthak cāstītyetaddūṣayati - asyeti | kileti hetau | icchānurūpasya 
phalasya saṃpattericchābhāvitārthasya ca ekatā apṛthaktā yata ityarthaḥ || 80 ||

dikkālādyanavacchinnaḥ paramātmāsti kevalaḥ |
sarvātmatvātsa sarvātmā sarvānubhavataḥ svataḥ || 81 ||

dikkālādyanavacchinnādekasmādasataḥ sataḥ | dvaitamapyapṛthakkasmāt 
ityasyottaramāha - dikkāleti dvābhyām | saḥ sarveṣāmātmatvātsarvamātmā 
apṛthagbhūtaṃ yasya sarvātmā svatastu sarvānubhava eva na jaḍaḥ || 81 ||

sanneṣa cetanātmatvāddarśanānavabodhataḥ |
dvaitaikye nātra vidyete sarvarūpe mahātmani || 82 ||

asataḥ sataḥ ityetadarthamāha - sanneṣa iti | asaṃdigdhātmasattvānāṃ 
cetanānāmātmatvāt darśane cakṣurādibhirālocane'navabodhato'trātmani 
dvaitamaikyaṃ ca laukikasadrūpe na vidyete ityasannityucyate śrutau na 
vāstavāsattvābhiprāyeṇetyarthaḥ || 82 ||

yadi kaściddvitīyaḥ syāttadaikasyaikatā bhavet |
dvaitaikyayormithaḥ siddhirātapacchāyayoriva || 83 ||

nanu dvaitaṃ sāpekṣarūpatvānmithyāstu aikyaṃ tu 
dvitīyanirapekṣatvādvāstavameveti tatkathaṃ na vidyata ityucyate tatrāha - yadīti 
|| 83 ||

yatra nāsti dvitīyo hi tatraikasyaikatā katham |
ekatāyāmasiddhāyāṃ dvayameva na vidyate || 84 ||

dvitīyavyāvartanāya kalpitaṃ saṃkhyārūpamapi dvitīyasāpekṣaṃ 
dvitvaditulyamevetyāśayenāha - yatreti || 84 ||

evaṃ sthite tu yastiṣṭhaṃstattādṛktadivāsti hi |
tasmānna vyatiriktaṃ tadrūpaṃ drava ivāmbhasaḥ || 85 ||

dvaitamapyapṛthakkasmāddravateva mahāmbhasaḥ ityaṃśaṃ vivṛṇoti - 
evaṃ sthite tviti | evaṃ dvaitaikyaśūnyatvena tattve sthite sati 
yastādṛgdvaitaikyavāniva dvaitaikyamiva ca yastiṣṭhan pratibhāsate 
tasmāttaddvaitaikyarūpamambhaso dravateva na vyatiriktamityarthaḥ || 85 ||

nānārambhavibhāsaṃ [vināśaṃ ca iti pāṭhaḥ] ca 
sāmyenākṣubdharūpiṇaḥ |
bījasyāntastaruriva brahmaṇo'ntaḥ sthitaṃ jagat || 86 ||

ātmānaṃ darśanaṃ dṛśyaṃ sadasacca jagattrayam | ko'ntarbījamivāntasthaṃ 
sthitaḥ kṛtvā trikālagaḥ || ityasyottaramāha - nāneti | bījapakṣe 
bhūjalādīnāṃ brahmapakṣe sattvarajastamasāṃ sāmyena akṣubdharūpiṇaḥ 
pūrvāvasthāto'pracyutasya || 86 ||

dvaitamapyapṛthaktasmāddhemnaḥ kaṭakatā yathā |
samyagbuddhāvabodho hi dvaitaṃ tacca na sanmayam || 87 ||

samyagabuddhasyāvagatavato'vabodho jñānātmakameva dvaitam | tacca jñānaṃ 
sadeva na sanmayam || 87 ||

yathā dravatvaṃ payasaḥ spandanaṃ mātariśvanaḥ |
vyomnaḥ śūnyatvamevaṃ hi na pṛthagdvaitamīśvarāt || 88 ||

p. 329) 198

dvaitādvaitopalambho hi duḥkhāyaiva kriyātmane |
nipuṇo'nupalambho yastvetayostatparaṃ viduḥ || 89 ||

kiryātmane pravṛttisiddhaye eva na nivṛttaye || 89 ||

mātṛmānaprameyādidraṣṭṛdarśanadṛśyatā |
etāvajjagadetacca paramāṇau citi sthitam || 90 ||

bhūtaṃ bhavadbhaviṣyacca ityasyottaramāha - mātriti | yadbhūtabhavyādi jagat 
śāstrīyamātṛmānaprameyaṃ ādipadātpramitiścetyetāvat laukikasādhāraṇaṃ 
tu draṣṭrāditripuṭītyetāvadeva nāto'dhikamasti | tatsarvaṃ tatsākṣiciti paramāṇau 
sthitamityarthaḥ || 90 ||

ayaṃ jagadaṇurnityametenāṇusumeruṇā |
spandanaṃ pavaneneva svāṅga eva kṛtākṛtaḥ || 91 ||

etenātmarūpeṇāṇusumeruṇā pavanena spandanamivāyaṃ jagallakṣaṇo'ṇuḥ 
svāṅge eva bahuśaḥ kṛtaḥ akṛta upasaṃhṛtaścetyarthaḥ || 91 ||

aho nu bhīmā māyeyamathavā māyināṃ parā |
paramāṇvantarevāsti yattrailokyaparamparā || 92 ||

bṛhadbhramamityaṃśamupapādayati - aho iti | 
iyamātmacitirmāyāśabalatvānmāyā | athavā māyināṃ janavyāmohakānāṃ parā 
śreṣṭhā | yadyasmāddhetoḥ paramāṇvantareva trailokyaparamparāstīti 
darpaṇodarapratīto giririva nāstyeveti bṛhadbhrama evetyarthaḥ || 92 ||

athāsaṃbhavamāyitvamevaitatsarvadā sthitam |
cinmātraparamāṇutvamātrameva jagatsthitiḥ || 93 ||

yadi tu ekamevādvitīyam ityādiśrutyā māyāyā apyasattvaṃ tadāpi jagaccidaṇureva 
na vastvantaramastīti jagatpratyayo bṛhadbhrama evetyāśayenāha - atheti | 
atheti pakṣāntare | na saṃbhavatītyasaṃbhavaṃ māyitvaṃ 
yasmiṃstathāvidhamevaitadātmarūpaṃ sarvadā sthitamiti pakṣe'pītyarthaḥ || 93 ||

antargatajagajjālo'pyeṣo'ṇuḥ sāmyamatyajan |
sthito'ntasthabṛhadvṛkṣaṃ bījaṃ bhāṇḍodare yathā || 94 ||

nityaṃ samasya kasyāntarbījasyāntariva drumaḥ ityasyottaramāha - antargateti | 
bījaṃ bhāṇḍodare yathā iti dṛṣṭāntaparamāṇvādyantargatabrahmacityapi 
sarvajagadutpādanaśaktisaṃbhṛtatvalābhāya || 94 ||

bīje'ntarvṛkṣavistāraḥ sthitaḥ saphalapallavaḥ |
parayā dṛśyate dṛṣṭyā jagacca cidaṇūdare || 95 ||

bījasyāntariva drumaḥ ityaṃśaṃ varṇayati - bīje'ntariti dvābhyām | parayā | 
yogapariṣkṛtayā brāhmyā ca || 95 ||

sa śākhāphalapuṣpaṃ svamajahadbījakoṭare |
yathā taruḥ sthitastadvadvikāsi cidaṇorjagat || 96 ||

saṃsthitaṃ dvaitamadvaitaṃ bījakośa iva drumaḥ |
jagaccitparamāṇvantaryaḥ paśyati sa paśyati || 97 ||

svamekamajahadrūpamudetyanudito'pi kaḥ iti praśne 
svamekamajahadrūpamityaṃśamupapādayitumadhyāropitaṃ 
sthūlasūkṣmādiprapañcamapavadati - saṃsthitamityādisārdhatrayeṇa || 97 ||

na dvaitaṃ naiva cādvaitaṃ na ca bījaṃ na cāṅkuraḥ |
na sthūlaṃ na ca vā sūkṣmaṃ nājātaṃ jātameva ca || 98 ||

na cāsti na ca nāstīdaṃ na saumyaṃ kṣubhitaṃ na ca |
trijagaccidaṇorantaḥ khavāyvapi na kiṃcana || 99 ||

na jagannājagaccāsti vidyate citparā śubhā |
sarvātmikā yadā yatra sā yathodeti tattathā || 100 ||

udetyanudito'pi kaḥ ityaṃśamupapādayati - sarvātmiketyādinā | sā cit | yathā 
yādṛśaprāgvāsanānuguṇyena udeti sṛṣṭipratibhātmanā āvirbhavati || 100 ||

udetyanudito'pyeṣa svayaṃvedanajṛmbhitaḥ |
paramātmāṇurekātmā samagrātmatayaiva khe || 101 ||

svayaṃvedanena svātmarūpeṇa sargapratibhāsena jṛmbhito bṛṃhitaḥ 
jṛmbhito'pi khe niṣprapañcasvarūpākāśe ekātmā san samagrātmatayaivāste 
ityarthaḥ || 101 ||

drumo bhūmau svabījatvamivodetyanudetyapi |
paraṃ tattvaṃ jagadbhaṅgyā jagattāṃ svodayena ca || 102 ||

tatra dṛṣṭāntamāha - druma iti | yathā vṛkṣo bījāni janayan 
vṛkṣasvabhāvaṃ anut anapanayansvabījatvaṃ udeti tato bhūmau eti prāpnotyapi 
tathā paraṃ tattvamapi jagadbhaṅgyā udeti tathā svodayena jagattāṃ 
janmamaraṇādikalpanāṃ ca eti prāpnotītyarthaḥ || 102 ||

drumo bījatayaivāśu na saṃtyaktasamasthitiḥ |
tiṣṭhatyapagataspandastyāgātyāgaparo'ṇukaḥ || 103 ||

etāvāṃstu viśeṣo yat drumo bījatayaiva saṃtyaktā samasthitiryena tathāvidho 
vikārī na kiṃtu vṛkṣatayāpi | ubhayātmanā vikāravaiṣamyadarśanāt | 
ātmāṇukastu tyāgātyāgaparaḥ asaṅgādvitīyatvātsarvatyāgaparaḥ | 
sarvānugatasadrūpatvācca sarvātyāgaparaśca san apagataspando nirvikāraḥ eva 
sadā tiṣṭhatītyarthaḥ || 103 ||

bisatanturmahāmeruḥ paramāṇorapekṣayā |
dṛśyaṃ kila viśettanturadṛśyākṣṇā parāṇutā || 104 ||

bisatanturmahāmerurbho rājanyadapekṣayā ityasyottaramāha - bisatanturiti | 
paramāṇorapekṣayā sthūlatvāditi śeṣaḥ | tatra yuktimāha - dṛśyamiti | 
bhāvapradhāno nirdeśaḥ | dṛggocaratāṃ viśedāviśet || 104 ||

bisatanturmahāmeruḥ paramāṇoḥ kilātmanaḥ |
tasyaiva tadghanāḥ svāntaḥ sthitā mervādikoṭayaḥ || 105 ||

dṛṣṭāntoktaṃ dārṣṭāntike'pyupapādayan tasya kasyodare santi 
merumandarakoṭayaḥ ityasyottaramāha - bisatanturiti | 
paramāṇorapyāntarasyātmano brahmaṇo'pekṣayā bisatanturapi merustasyaiva 
svāntastadghanāścidghanāḥ paramārthasvabhāvā merumandarakoṭayaḥ sthitāḥ || 
105 ||

ekena tena mahatā paramāṇunā ca 
vyāptaṃ tataṃ viracitaṃ janitaṃ kṛtaṃ ca |
dṛśyaṃ prapañcaracitaṃ nabhaseva viśvaṃ
śūnyatvamacchamabhitaḥ parilabdhameva || 106 ||

viracitaṃ janitaṃ kṛtaṃ ceti caturdhā uttaram | apañcīkṛtabhūtātmanā tatam 
pañcīkaraṇena brahmāṇḍabhuvanātmanā viracitam tatra devanarāsuratiryagbhedena 
janitam | teṣāṃ bhogāya tattadviṣayabhedena kṛtaṃ cetyarthaḥ | yathā nabhasā 
gandharvanagarādi dṛśyaṃ nānā vaicitryaprapañcena racitamapi abhitaḥ acchaṃ 
śūnyatvaṃ ākāśaikasvabhāvatāṃ parilabdhameva tadvadityarthaḥ | etena kiṃsāra 
eva parivalgasi pāsi haṃsi ityetadapi viśvāntargatatvāttatsāra 
evetyarthātsamāhitameva || 106 ||

p. 330) 200

dvaitena sundarataraṃ svamanujjhitena
rūpaṃ suṣuptasadṛśena yathāvabodhāt
aikyaṃ gataṃ sthitigamāgamamuktameva-
mitthaṃ sthitaṃ tanu jagatparamārthapiṇḍaḥ || 107 ||

kiṃdarśanena na bhavasyatha vā sadaiva nūnaṃ bhavasi ityasyottaramāha - 
dvaiteneti | yadā 
yathāsthitātmatattvāvabodhāccitsaṃbhinnajaḍāvidyāmātrarūpatvātsuṣuptasadṛs
hena svakāle'pi sattāsphūrtivyavahārasiddhaye saccidānandaikarasatvatsundarataraṃ 
svaṃ rūpamadhiṣṭhānātmatattvamanujjhitenātyaktavatā [atyaktavatā iti 
kvacinna paṭhyate] dvaitena sthitigamāgamaiḥ 
sattākriyātannivṛttibhirmuktamaikyaṃ gataṃ prāptaṃ tadā tanu kṣudraṃ 
jagaditthaṃ paramārthapiṇḍa eva sa itthaṃ brahmaikasvābhāvyena sthitamiti 
saṃsārarūpo na bhavāmi sadaivādvitīyabrahmaikarūpaśca bhavāmītyarthaḥ || 107 ||

ityārṣe śrīvāsiṣṭhamahārāmāyaṇe vālmīkīye utpattiprakaraṇe karka0 
paramārthāpiṇḍīkaraṇaṃ nāmaikāśītitamaḥ sargaḥ || 81 ||

iti śrīvasiṣṭhamahārāmāyaṇatātparyaprakāśe utpattiprakaraṇe 
paramārthāpiṇḍīkaraṇaṃ nāmaikāśītitamaḥ sargaḥ || 81 ||


dvyaśītitamaḥ sargaḥ 82 

śrīvasiṣṭha uvāca |

iti rājamukhācchrutvā karkaṭī vanamarkaṭī |
avabuddhapadāntaṃ svaṃ jahau matsaracāpalam || 1 ||

grasannayā mantradānaṃ varṇyate'trānayā tayoḥ |
vadhyabhojyārpaṇaṃ cāsyai vyutthitāyai samādhitaḥ || 1 ||

avabuddhaṃ brahmapadamevānto mūlocchedena nāśo yasya tathāvidhaṃ svaṃ 
svajātyucitaṃ matsaracāpalaṃ jahau || 1 ||

antaḥśītalatāmetya viśrāntimapatāpatām |
prāptā prāvṛṇmayūrīva sajyotsneva kumudvatī || 2 ||

apatāpatāṃ apagatabāhyadṛṣṭisaṃtāpatām || 2 ||

tathā rājagirā tasyā ānanda udabhūdbhṛśam |
garbhe'ntaḥ khe balākāyā raveṇeva payomucaḥ || 3 ||

khe payomuco raveṇa balākāyā antargarbhe satīva || 3 ||

rākṣasyuvāca |

aho bata pavitreyaṃ bhavatorbhāti śemuṣī |
anastamitasāreṇa prabodhārkeṇa bhāsitā || 4 ||

śemuṣī buddhiḥ || 4 ||

śītā samarasā śuddhā jyotsneva śaśimaṇḍalāt |
vivekakaṇikāṃ śrutvā bhavato hṛdayādiyam || 5 ||

śaśimaṇḍalātpravṛttā jyotsneva bhātīti sarvatrānvayaḥ | bhavato 
hṛdayādbuddheḥ sakāśādvāgdvārā prasṛtāṃ vivekāmṛtasya kaṇikāṃ 
śrutvā iyamahaṃ bhavādṛśā vivekino jagatpūjyāḥ sevanayogyāśca 
mumukṣubhiriti manye ityuttareṇānvayaḥ || 5 ||

vivekino jagatpūjyāḥ sevyā manye bhavādṛśāḥ |
satsaṅgātsavikāsāsmi candreṇeva kumudvatī || 6 ||

saurabhaṃ kusumāsaṅgādeva satsaṅgamācchubham |
vartate hyarkasaṃparkādvikāso'mburuhāmiva || 7 ||

kusumāsaṅgādeva yatheti śeṣaḥ || 7 ||

mahatāmeva saṃparkātpunarduḥkhaṃ na bādhate |
ko hi dīpaśikhāhastastamasā paribhūyate || 8 ||

sakṛdvivekabādhitaṃ duḥkhaṃ punarna bādhate || 8 ||

mayemau jaṅgalaprāptau bhavantau bhūmibhāskarau |
pūjanīyāvataḥ śīghramīhitaṃ kathyatāṃ śubham || 9 ||

pūjanīyau iṣṭārthadānena prīṇanīyau | īhitaṃ vāñchitam || 9 ||

rājovāca |

asmin janapade rakṣaḥkulakānanamañjari [rakṣaḥkulakānanamañjari iti 
rākṣasyāḥ saṃbodhanam] |
janasya bādhate'tyantaṃ sadā hṛdayaśūlanam || 10 ||

yataḥ sarvaiva janatā taptā dṛḍhaviṣūcikā |
maṇḍale nanu tenāhaṃ nirgato rātricaryayā || 11 ||

janatā janasamūho dṛḍhaviṣūcikā satī yatastaptā saṃtaptā || 11 ||

śūlādi hṛdaye nṝṇāṃ na śāmyati yadauṣadhaiḥ |
tato'haṃ tvadvidhaproktamantrārthena vinirgataḥ || 12 ||

tvadvidhaiḥ proktasya mantrasya arthanamartho'bhilāṣastena hetunā || 12 ||

tvādṛśasya ca lokasya mugdhalokābhighātinaḥ |
nigrahārthaṃ pravṛttirme sā ca saṃpattimetyalam || 13 ||

saṃpattimeti tattvajñamanorathasya moghatvāsaṃbhavādyaṃ yaṃ lokamiti 
prākpradarśitaśruteriti bhāvaḥ || 13 ||

etāvadeva ca śubhe tvayāṅgīkriyatāṃ vacaḥ |
bhūyo bhavatyā prāṇā hi hiṃsanīyā na kasyacit || 14 ||

tato mantraprāptimasaṃbhāvayannanyadvṛṇīte - etāvadeveti || 14 ||

rākṣasyuvāca |

bāḍhamevaṃ karomyadyaprabhṛtyavitathaṃ prabho |
satyameva na kiṃciddhi hiṃsanīyaṃ mayādhunā || 15 ||

rājovāca |

yadyevaṃ phullapadmākṣi paradehaikabhojane |
kiṃ syāccharīravṛttyai [bhṛtyai iti pāṭhaḥ] te sthitāyā 
matsamīhite || 16 ||

matsamīhite ahiṃsane vrate sthitāyāḥ || 16 ||

p. 331) 200

ṣaḍbhirmāsairgirau rājanprabuddhāyāḥ samādhitaḥ |
jātā bhojanasaṃkalpādbhojaneccheyamadya me || 17 ||

idānīṃ śikharaṃ gatvā tadeva dhyānaniścalā |
yāvadicchaṃ sukhenāse sajīvā śālabhañjikā || 18 ||

śālabhañjikā dārvādiputrikeva || 18 ||

āmṛtīṃ dhāraṇāṃ baddhvā dhārayāmi śarīrakam |
yathecchamatha kālena tyakṣyāmīti matirmama || 19 ||

āmṛtīṃ amṛtātmabhāvanārūpām || 19 ||

āśarīraparityāgamidānīṃ na mayā nṛpa |
hiṃsanīyāḥ paraprāṇāstenedaṃ madvacaḥ śṛṇu || 20 ||

himavānnāma śailo'sti śaraccandrāṃśunirmalaḥ |
ya uttarāśāhṛdaye spṛṣṭapūrvāparārṇavaḥ || 21 ||

uttarāśāyā uttaradiśo hṛdaye madhyame | spṛṣṭau avagāḍhau 
pūrvāparārṇavau yena || 21 ||

tatrāhaṃ nivasāmyagre hemaśṛṅgadarīgṛhe |
āyasī meghalekheva karkaṭīnāma rākṣasī || 22 ||

tapasopārjito brahmā janatāmāraṇecchayā |
viṣūcikā prāṇaharā syāṃ sūcyātmeti bho mayā || 23 ||

upārjitaḥ svavaśīkṛtaḥ ityanta icchābhilāpaḥ [icchābhilāṣa iti kvācitkaḥ 
pāṭhaḥ] || 23 ||

tasmātsaṃprāptavarayā bahūnvarṣagaṇānmayā |
bhuktā viṣūcikātvena janatā jīvabādhanaiḥ || 24 ||

tvayā na guṇino hiṃsyā iti me brahmaṇā tataḥ |
niyamārthaṃ mahāmantrastadāyattāsmi saṃsthitā || 25 ||

niyamārthaṃ maryādārthaṃ datta iti śeṣaḥ | atastadāyattā mantrādhīnā || 25 ||

so'yaṃ pragṛhyatāṃ tena sarvaṃ hṛdayaśūlanam |
śamameṣyati loke'smātkā kathā matkṛte bhrame || 26 ||

sarvaṃ matkṛtādanyadapi sarvam || 26 ||

vitataivāsmi hiṃsāyāṃ yatpurā hiṃsitaṃ mayā |
janasya hṛdayaṃ tena nāḍyo vaidhuryamāgatāḥ || 27 ||

vitatā vistṛtā ciraṃ pravṛtteti yāvat | hṛdayaṃ hiṃsitaṃ raktacoṣaṇena 
śoṣitaṃ tena hetunā janasya jāḍyo vaidhuryaṃ raktavidhuratām || 27 ||

hiṃsitvā raktamāṃsāni saṃtyaktā ye mahājanāḥ |
tebhyo vidhuranāḍībhyo ye jātāste'pi tādṛśāḥ || 28 ||

kathaṃcitteṣāṃ jīvane'pi tadvaṃśyānāmapi nīraktataiva saṃpannetyāha - 
hiṃsitveti | tasmāddhiṃsā mahānanarthaṃ ityarthaḥ || 28 ||

rājanviṣūcikāmantraḥ so'yaṃ saṃpanna eva te |
nahi sattvavatāmasti duḥsādhyamiha kiṃcana || 29 ||

saṃpannaḥ prāpto bhaviṣyatīti siddhavatkāreṇa sūcayati || 29 ||

ato durnāḍikośeṣu śūlānāṃ pariśāntaye |
mantro yo brahmaṇā prokto rājañśīghraṃ gṛhāṇa tam || 30 ||

āgaccha nikaṭaṃ nadyā gacchāmastatra bhūmipa |
svācāntābhyāṃ saṃyatābhyāṃ bhavadbhyāṃ sumatā dade || 31 ||

sumatā suprītā'haṃ dade || 31 ||

śrīvasiṣṭha uvāca |

iti tasyāṃ tadā rātryāṃ rākṣasīmantribhūbhṛtaḥ |
jagmuste saritastīraṃ mithaḥ saṃjātasauhṛdāḥ || 32 ||

anvayavyatirekeṇa rākṣasyāḥ sauhṛdaṃ tadā |
jñātvā sthitau tau svācāntāvubhāvantenivāsinau || 33 ||

anvayavyatirekeṇa bhāvaparīkṣaṇaliṅgena | antenivāsinau śiṣyau bhūtveti śeṣaḥ 
|| 33 ||

tayā brahmopadiṣṭo'su tatastābhyāṃ yathākramam |
snehādviṣūcikāmantraḥ pradatto japasiddhidaḥ || 34 ||

brahmaṇā prāgupadiṣṭo'sau mantraḥ || 34 ||

tataḥ saṃjātasauhārdau tau visṛjya niśācarī |
yadā gantuṃ pravṛttāsau tadā rājābravīdvacaḥ || 35 ||

sauhārdaṃ suhṛdbhāvaḥ || 35 ||

rājovāca |

gurustvaṃ nau mahādehe vayasyā ca sunirvṛtā |
nimantrayāvahe yatnādgrāsāya tava sundari || 36 ||

he mahādehe iti rākṣasīsaṃbodhanam | gururvayasyā sakhī ca | hṛdayasaundaryāt 
sundarīti saṃbodhanam || 36 ||

nacāsmatpraṇayaṃ prītā vitathīkartumarhasi |
sauhārdaṃ sujanānāṃ hi darśanādeva vardhate || 37 ||

laghusaubhāgyasaṃyuktaṃ kṛtvākāraṃ manoramam |
āgacchāsmadgṛhaṃ bhadre tatra tiṣṭha yathāsukham || 38 ||

laghu alpapramāṇaṃ saubhāgyena saundaryālaṃkārādinā yuktaṃ ca | ākāraṃ 
deham || 38 ||

rākṣasyuvāca |

mugdhastrīrūpadhāriṇyai dātuṃ śakto'si bhojanam |
saṃtarpayasi māṃ kena rākṣasākāraghāriṇīm || 39 ||

bhojanamannapānādi manuṣyayogyam || 39 ||

rakṣonnameva saṃtuṣṭyai na sāmānyajanāśanam |
pūrvasiddhasvabhāvo'yamādehaṃ na nivartate || 40 ||

rājovāca |

hemasragdāmavalitā dināni katicidgṛhe |
mama strīrūpiṇī tiṣṭha yāvadicchamanindite || 41 ||

mama gṛhe | yāvadicchaṃ dade iti pareṇānvayaḥ || 41 ||

tato duṣkṛtinaścaurānvadhyāñchatasahasraśaḥ |
maṇḍalebhyaḥ samānīya dade tubhyaṃ subhojanam || 42 ||

vadhyān vadhārhān || 42 ||

kāntārūpaṃ parityajya gṛhītvā rākṣasaṃ vapuḥ |
ādāya vadhyāñchataśaḥ puruṣāṃstānsusaṃcitān || 43 ||

nayasva himavacchṛṅgaṃ tatra bhuṅkṣva yathāsukham |
mahāśanānāmekānte bhojanaṃ hi sukhāyate || 44 ||

tṛptā nidrāṃ manākkṛtvā bhava bhūyaḥ samādhibhāk |
samādhiviratā bhūyo'pyāgatya punaranyadā || 45 ||

p. 332) 201

neṣyasyanyānvadhyajanān hiṃsā naiṣāṃ ca dharmataḥ |
svadharmeṇa ca hiṃsaiva mahākaruṇayā samā || 46 ||

tvaṃ sameṣyasi cāvaśyaṃ māṃ samādhivirāgiṇī |
asatāmapi saṃrūḍhaṃ sauhārdaṃ na nivartate || 47 ||

apagatecchā vyutthiteti yāvat | saṃrūḍhaṃ prarūḍham || 47 ||

rākṣasyuvāca |

yuktamuktaṃ tvayā rājankaromyevamahaṃ sakhe |
sauhārdena pravṛttasya ko vākyaṃ nābhinandati || 48 ||

śrīvasiṣṭha uvāca |

ityuktvā rākṣasī tatra saṃpannā suvilāsinī |
hārakeyūrakaṭakapaṭṭasragdāmadhāriṇī || 49 ||

suvilāsinī sundarastrī | paṭṭaṃ kauśeyaṃ kāñcīpaṭṭaṃ vā || 49 ||

rājannāgaccha gacchāma ityuktvā bhūpamantriṇau |
agre gantuṃ pravṛttau tau rātrāvanusasāra sā || 50 ||

anu paścātsasāra jagām || 50 ||

atha te pārthivagṛhaṃ prāpya tāṃ rajanīṃ mithaḥ |
kathayaikagṛhe ramye kṣapayāmāsurādṛtāḥ || 51 ||

ekagṛhe ekasyāṃ śālāyām | rajanīṃ kṣapayāmāsuḥ || 51 ||

prabhāte'ntaḥpure tasthau purandhrījanalīlayā |
rākṣasī mantrirājānau svavyāpārau babhūvatuḥ || 52 ||

svasvocito vyāpāro janapālanavadhyasaṃpādanavyāpāro yayostau || 52 ||

tato divasaṣaṭkena saṃcitāni mahībhṛtā |
nṛptaḥ parapurebhyo'pi svamaṇḍalagaṇāttathā || 53 ||

nṛpo dadāviti pareṇānvayaḥ || 53 ||

trīṇi vadhyasahasrāṇi tāni tasyai tadā dadau |
sā babhūva niśā kāle saivogrā kṛṣṇarākṣasī || 54 ||

tāni vadhyasahasrāṇi jagrāha bhujamaṇḍale |
dhārānikarajālāni meghamāleva koṭare || 55 ||

koṭare lambamānānīti śeṣaḥ || 55 ||

yayau rājānamāpṛcchya tadeva himavacchiraḥ |
daridrā labdhahemeva graheṣūgraśarīriṇī || 56 ||

graheṣu pūtanārakṣaḥpiśācādiṣu madhye ugraśarīriṇī bṛhaccharīratvena 
śreṣṭheti yāvat || 56 ||

tatra tṛptā bhṛśaṃ bhuktvā sukhaṃ suptvā dinatrayam |
āsītprabodhasusvasthā sā samādhimatiḥ punaḥ || 57 ||

samādhau pariṇatā matiryasyāḥ sā || 57 ||

pañcabhirvā caturbhirvā varṣaiḥ sā saṃprabudhyate |
tattato maṇḍalaṃ yāti tena rājasabhājane || 58 ||

tataḥ prabodhānantaram | tena prāktanarājavacanena hetunā | rājñaḥ sabhājane 
prītisaṃgame cikīrṣite sati tatkirātamaṇḍalaṃ yāti || 58 ||

tatra viśrambhagarbhābhiḥ kathābhiḥ kaṃcideva sā |
sthitvā kālaṃ gṛhītvā tānvadhyānsvāspadametyatha || 59 ||

visrambhagarbhābhirviśvāsayuktābhiḥ | svāspadaṃ svasthānaṃ himavacchikharam 
|| 59 ||

jīvanmuktatayaivameva vipine sādyāpi rakṣoṅganā 
tasminneva girau sthitā vicalitadhyānaikatānāśayā |
tasminrājani śāntimāgatavati tyaktaiṣaṇenātmanā 
tadrāṣṭrādhipasauhṛdaiḥ svakavalānāsvādayantī ciraṃ || 60 ||

sā rakṣoṅganā karkaṭī adyāpi pūrvoktarītyaiva jīvanmuktatayā tasminneva girau 
vipine vicalitaḥ kadācidvyutthāne vyavahārabhāk kadācitsamādhau 
jñānaikatānaśca āśayaścittaṃ yasyāstathā bhūtvā sthitā | tasminkirātānāṃ 
rājani kālena tyaktasarvaiṣaṇenātmanā manasā videhakaivalyalakṣaṇāṃ paramāṃ 
śāntimāgatavati sati tatsaṃtatijānāṃ tadrāṣṭrādhipānāṃ sauhṛdaiḥ 
pūrvavadeva svakavalānvadhyāṃściramāsvādayantī ciraṃ sthitetyarthaḥ || 60 ||

ityārṣe śrīvāsiṣṭhamahārāmāyaṇe mokṣopāye utpattiprakaraṇe karka0 
rākṣasīsauhārdaṃ nāma dvyaśītitamaḥ sargaḥ || 82 ||

iti śrīvāsiṣṭhamahārāmāyaṇatātparyaprakāśe utpattiprakaraṇe 
rākṣasīsauhārdaṃ nāma dvyaśītitamaḥ sargaḥ || 82 ||


tryaśītitamaḥ sargaḥ 83 

śrīvasiṣṭha uvāca |

kirātamaṇḍale tasminye bhavanti mahībhṛtaḥ |
taistaiḥ saha parā maitrī tasyāḥ samabhijāyate || 1 ||

avyutthitā samādheḥ sā cirātkairātamaṇḍale |
pratiṣṭhitā'bhavaddevī kandaretyatra varṇyate || 1 ||

tadrāṣṭrādhipasauhṛdaiḥ svakavalānāsvādayantīti yaduktaṃ tatprapañcayati ##-

sarvāṃstatra mahotpātānpiśācādibhayānyapi |
rogāṃśca yogasaṃsiddhā nivārayati rākṣasī || 2 ||

utpātādiśamanasāmarthyopapādanāya viśinaṣṭi - yogasaṃsiddheti || 2 ||

bahuvarṣagaṇenaiṣā dhyānādviratimāgatā |
tatrāgatya samastāṃstānvadhyāñjantūnsusaṃcitān || 3 ||

vadhyānbhuṅkte iti śeṣaḥ || 3 ||

adyāpi tatra ye vadhyāste tadarthaṃ mahībhujā |
nīyante mitrasanmāne ke hi nādhyavasāyinaḥ || 4 ||

nādhyavasāyino yodyuktāḥ || 4 ||

tasyāṃ dhyānaniṣaṇṇāyāṃ kirātajanamaṇḍale |
anāyāntyāṃ ciraṃ kālaṃ janairdoṣapraśāntaye || 5 ||

doṣāṇāṃ prāguktotpātādīnāṃ praśāntaye janaiḥ sākaṃ śiro dārayati 
vadhyānāmiti maṅgaletarannāmāsyā astīti maṅgaletaranāmikā | athavā 
maṅgalā iti itarannāma yasyāḥ sā | gaganakoṭare gaganasparśiprāsādodare || 5 ||

sā devī kandarānāmnī maṅgaletaranāmikā |
saṃpratiṣṭhāpitā mūrtyā pure gaganakoṭare || 6 ||

p. 333) 201

tataḥprabhṛti tatratyo [tatrānya iti pāṭhaḥ] yo yo bhavati bhūmipaḥ 
|
sa kandarāṃ bhagavatīṃ pratiṣṭhāpayati svayam || 7 ||

pratiṣṭhāpayati kālena pūrvapratimāyāṃ gatāyāmanyāṃ pratimāṃ kārayitveti 
bhāvaḥ || 7 ||

yaḥ kandarāpratiṣṭhāṃ [kandarāṃ pratiṣṭhāṃ ca iti pāṭhaḥ] ca na 
karoti nṛpādhamaḥ |
tasyopatāpanicayāḥ prajā nighnanti yatnataḥ || 8 ||

kimartha pratiṣṭhāpayatītyatra hetuṃ vyatirekamukhenāha - ya iti || 8 ||

tatpūjanādavāpnoti janastannikhilaṃ phalam |
svavāsanāvaśocchūnamanarthaṃ yātyapūjanāt || 9 ||

anvayamukhenāpyāha - taditi | tat utpātarogaśāntyādiphalam | kuto 
niyamenotpādādiprasaktistatrāha - svavāsaneti | svasvavāsanāvaśena 
ucchūnamāvirbhūtam || 9 ||

vadhyalokopahāreṇa sā devī paripūjyate |
pratimā sā sthitādyāpi citrasthā phaladāyinī || 10 ||

sā pratimā adyāpi sthitā | anyatrāpi citrasthā citralikhitā phaladāyinīti vā || 10 ||

sakalakomalamaṅgalakāriṇī 
kavalitākhilavadhyamahājanā |
jayati sātra kirātajanāspade 
paramabodhavatī ciradevatā || 11 ||

sakalajanānāṃ komalasya bālavatsasasyādivibhavasya maṅgalānāṃ saṃpadāṃ ca 
kāriṇī | cirakālānuvṛttā devatā || 11 ||

ityārṣe śrīvāsiṣṭhamahārāmāyaṇe vālmīkīye utpattiprakaraṇe karka0 
kandarāpūjanaṃ nāma tryaśītitamaḥ sargaḥ || 83 ||

iti śrīvāsiṣṭhamahārāmāyaṇatātparyaprakāśe utpattiprakaraṇe kandarāpūjanaṃ 
nāma tryaśītitamaḥ sargaḥ || 83 ||


caturaśītitamaḥ sargaḥ 84 

śrīvasiṣṭha uvāca |

etatte kathitaṃ sarvaṃ mayākhyānamaninditam |
karkaṭyā himarākṣasyā yathāvadanupūrvaśaḥ || 1 ||

nimittaṃ karkaṭīnāmnā [karkaṭīnāmna iti pāṭhaḥ] upadeśārthakalpanam 
|
dṛṣṭāntoktyupayogaśca vistarādatra varṇyate || 1 ||

himaśabdena himavānucyate nāmaikadeśe nāmagrahaṇanyāyāt || 1 ||

śrīrāma uvāca |

himavadgahvare protthā sā kathaṃ kṛṣṇarākṣasī |
babhūva karkaṭīnāmnā yathāvadvada me prabho || 2 ||

tasyāḥ kṛṣṇavarṇatve karkaṭīnāmaprāptau ca kiṃ nimittamiti rāmaḥ pṛcchati 
- himavaditi || 2 ||

śrīvasiṣṭha uvāca |

kulāni santyanekāni rākṣasānāṃ svabhāvataḥ |
tāni śuklāni kṛṣṇāni haritānyujjvalāni ca || 3 ||

tatrādyasya nimittamāha - kulānīti || 3 ||

karkaṭaprāṇisādṛśyātkarkaṭo nāma rākṣasaḥ |
babhūva tajjā sā kṛṣṇā karkaṭī karkaṭākṛtiḥ || 4 ||

dvitīyasya nimittamāha - karkaṭeti | karkaṭaḥ kulīraḥ sa eva prāṇī 
tatsādṛśyāt | bṛhadudaradīrghahastapādādimattvātkarkaṭākṛtiḥ || 4 ||

karkaṭīpraśnasaṃsmṛtyā mayaiṣā kathitā tava |
adhyātmoktiprasaṅgena viśvarūpanirūpaṇe || 5 ||

viśvarūpasya jagattattvasya nirūpaṇe prastute adhyātmoktiprasaṅgena 
karkaṭīkṛtānāṃ praśnānāṃ saṃsmṛtyā eṣā ākhyāyikā kathitā || 5 ||

saṃpannameva me kasmādasaṃpannamiva sphuṭam |
idaṃ jagadanādyantātpadātparamakāraṇāt || 6 ||

udāhṛtāmākhyāyikāṃ prakṛte yojayati - saṃpannamiti || 6 ||

plāvinyo vīcayo vāriṇyanyānanyāḥ sthitā yathā |
vartamānā api pare sṛṣṭayaḥ saṃsthitāstathā || 7 ||

plāvinya utplavanavatyaḥ | apiśabdādatītānāgatasamuccayaḥ || 7 ||

ajvalanneva kāṣṭheṣu vahnirarthakriyāṃ yathā |
karoti markaṭādīnāṃ śītāpaharaṇādikam || 8 ||

yadi vartamānānāmapyatītānāgatasāmyaṃ tarhi kathamarthakriyākāritvaṃ 
viśeṣastatrāha - ajvalannityādinā | prajvalan iti pāṭhe markaṭādīnāṃ 
buddhyā prajvalannatu vastutaḥ || 8 ||

samaṃ saumyatvamajahadeva nityodayasthiti |
tathā brahma karotīdaṃ nānā karteva sajjagat || 9 ||

karteva sat nānā jagatkaroti || 9 ||

apyanāgata evāyamevaṃ sarga upāgataḥ |
bhoḥ śālabhañjikāsaṃviddāruṇyeva mudhoditā || 10 ||

bho iti rāmasaṃbodhanam | śālabhañjikāsaṃvitpratibhābuddhiḥ || 10 ||

bīje yathā'nanyadapi phalādyanyadivoditam |
citau tathā'nanyadapi cetyamanyadivoditam || 11 ||

phalādi aṅkurāti phalāntaṃ vyutkrameṇa phalādītyucyate || 11 ||

acchedādekasattāyā na bhedaḥ phalabījayoḥ |
ciccetyayośca vāryūrmyoriva vastuni kaścana || 12 ||

bījādiphalānte anusyūtaikadravyasattāyā avicchedānna bhedaḥ || 12 ||

avicārātkuto bhedo naitayorupapadyate |
yataḥkutaściduditaḥ sa vicāreṇa naśyati || 13 ||

bhrāntireṣā yathā'yātā tathā yātu raghūdvaha |
jñāsyase tatprabuddhastvamenāṃ kevalamutsṛja || 14 ||

yathā nirhetukatayaiva āyātā tathā yātu gacchatu | kiṃ tarhi mayā kārya tatrāha 
- enāmiti | enāṃ bhrāntim | tadbrahma prabuddhaḥ san jñāsyase || 14 ||

p. 334) 202

bhrāntigranthau vitruṭite maduktiśravaṇāttataḥ |
jñānaśabdārthabhedānāṃ vastu jñāsyasyalaṃ svayam || 15 ||

yadi bhramamutsṛjāmi tarhi kathaṃ tvaduktaśravaṇe śabdārthabodhabhedaṃ 
pratipatsye tatrāha - bhrāntīti | yadyapi na bhedaṃ pratipatsyase tathāpi 
tattatparyagocaraṃ vastu svayameva jñāsyasītyarthaḥ || 15 ||

cittādiyamanarthaśrīstacca sā cetarā ca te |
maduktiśravaṇādeva śāntimeṣyatyasaṃśayam || 16 ||

tathāpi kathamanarthanivṛttisiddhistatrāha - cittāditi | taccittam | sā cittajā 
anarthaśrīḥ itarā cittaheturavidyā ca || 16 ||

brahmaṇaḥ sarvamutpannaṃ sarvaṃ brahmaivameti ca |
madgīrbhiḥ saṃprabuddhaḥ san jñāsyasyalamaninditam || 17 ||

jagata utpattyādinirūpaṇasyāpi niṣprapañcavastubodha eva 
prayojanamityāśayenāha - brahmaṇa iti | sarvaṃ jagadvilayena brahma eti 
prāpnoti ca | alaṃ pūrṇam || 17 ||

śrīrāma uvāca |

tasmādiyamiti brahmanvyatirekārthapañcamī |
nanu kiṃ viddhi deveśādabhinnaṃ sarvamityapi || 18 ||

yadi bhedo'sanneva tarhi brahmaṇaḥ sarvamutpannamiti tvaduktau tasmādvā 
etasmādātmana ākāśaḥ saṃbhūtaḥ ityādiśrutiṣu ca tasmāditīyaṃ 
vyatirekārthabhedapratipādikā pañcamī kiṃ sarvaṃ deveśādabhinnaṃ viddhītyapi 
kim | lakṣyālakṣyabhedasya tatpratiyogyādīnāṃ cāsattve śabdāprasarāllakṣaṇena 
lakṣyabodhanavyavahārāsiddherupadeśāsiddhiśceti śaṅkāśayaḥ || 18 ||

śrīvasiṣṭha uvāca |

upadeśāya śāstreṣu jātaḥ śabdo'thavārthajaḥ |
pratiyogivyavacchedasaṃkhyālakṣaṇapakṣavān || 19 ||

tātkālikabhedakalpanayā vyāvahārikadṛṣṭisiddhabhedādyupādānādvā 
śabdaprasarādbimbapratibimbalakṣaṇavyavahāravadupadeśopapatterna ko'pi doṣa 
ityāśayena vasiṣṭhaḥ pariharati - upadeśāyetyādinā | jātaḥ kalpitaḥ | athavā 
lokasiddhārthajo vyāvahārikabhedopajīvī śabdaḥ prasariṣyatīti śeṣaḥ || 19 ||

bhedo dṛśyata evāyaṃ vyavahārānna vāstavaḥ |
vetālo bālakasyeva kāryārthaṃ parikalpitaḥ || 20 ||

kalpitena prayojanavadvyavahāasiddhirloke'pi prasiddhetyāha - bheda iti || 20 ||

dvaitaikyamapi no yasyāṃ tathā bhūtārthasaṃsthitau |
asti tasyāmīdṛśaḥ syātkutaḥ saṃkalpaviplavaḥ || 21 ||

yatra svapnagandharvanagarādisaṃsthitau dvaitamaikyaṃ ca nāsti tasyāmapīdṛśo 
lakṣaṇādivyavahāro'sti satyasaṃkalpānāmupadeśādivyavahāre saṃkalpaviplavaḥ 
kutaḥ syādityarthaḥ || 21 ||

kāryakāraṇabhāvo hi tathā svasvāmilakṣaṇam |
hetuśca hetumāṃścaivāvayavāvayavikramaḥ || 22 ||

tvadupadeśādivyavahāre ca mayaiva saṃkalpātkāryakāraṇādibhedaḥ kalpita 
ityāha - kāryakāraṇetyādinā || 22 ||

vyatirekāvyatirekau pariṇāmādivibhramaḥ |
tathā bhāvavilāsādi vidyāvidye sukhāsukhe || 23 ||

evamādimayī mithyāsaṃkalpakalanā mitā |
ajñānāmavabodhārthaṃ natu bhedo'sti vastuni || 24 ||

mitā kalpitā || 24 ||

avibodhādayaṃ vādo jñāte dvaitaṃ na vidyate |
jñāte saṃśāntakalanaṃ maunamevāvaśiṣyate || 25 ||

ayaṃ ca vyavahāra upadeśyasyājñadaśāyāmeva na prabodhadaśāyāmiti 
nādvaitahānirityāha - avibodhāditi | maunamaśabdaḥ || 25 ||

sarvamekamanādyantamavibhāgamakhaṇḍitam |
iti jñāsyasi siddhāntaṃ kāle bodhamupāgataḥ || 26 ||

vivadante hyasaṃbuddhāḥ svavikalpavijṛmbhitaiḥ |
upadeśādayaṃ vādo jñāte dvaitaṃ na vidyate || 27 ||

asaṃbuddhā ajñātatattvāḥ puruṣāḥ svavikalpavijṛmbhitaistairkaiḥ | ayaṃ vādaḥ 
sarvo'pi vedāntatatvvopadeśātprāgeva yato jñāte dvaitaṃ na vidyate ityarthaḥ || 27 
||

vācyavācakasaṃbodho vinā dvaitaṃ na siddhyati |
naca dvaitaṃ saṃbhavati maunaṃ vāpādayatyalam || 28 ||

māstu dvaitaṃ tathāpi kathaṃ vivādāsaṃbhavastatrāha - vācyeti | tarhyastu 
dvaitaṃ tatrāha - naceti | vetyavadhāraṇe ato maunamevāpādayatītyarthaḥ || 28 ||

mahāvākyārthaniṣṭhāntāṃ buddhiṃ kṛtvā raghūdvaha |
vacobhedamanādṛtya yadidaṃ vacmi te śṛṇu || 29 ||

yato vetyādilakṣaṇavākye tarhi pañcamyādyartho na pratipattavyastatrāha - 
mahāvākyeti | pañcamyādyupāttaṃ vacobhedamanādṛtya tāṃ 
lakṣaṇavākyotthāṃ buddhimakhaṇḍe mahāvākyārthe eva 
niṣṭhāpadavācyalakṣyārthavytpattidvārā paryavasānaṃ yasyāstathāvidhāṃ 
kṛtvā yadidaṃ vakṣyamāṇaṃ vacmi tacchṛṇvityarthaḥ || 29 ||

yataḥkutaściducchrāyaṃ gandharvapuravanmanaḥ |
bhrāntimātraṃ tanotīdaṃ jagadākhyaṃ svajṛmbhaṇam || 30 ||

yataḥkutaścidanirvācyāddhetorucchrāya āvirbhāvo yasya || 30 ||

yathā cetastanotīmāṃ jaganmāyāṃ tathānagha |
śṛṇu tvaṃ kathayāmīdaṃ dṛṣṭāntaṃ dṛṣṭivedanam || 31 ||

uktārthe vakṣyamāṇākhyāyikāṃ dṛṣṭāntatvenāvatārayati - yatheti | 
svadṛṣṭyaiva vedyate dārṣṭāntikaṃ yena taddṛṣṭivedanam || 31 ||

yaṃ śrutvā sarvamevedaṃ bhrāntimātramiti svayam |
rāma niścayavānbhūtvā dūre tyakṣyasi vāsanām || 32 ||

manomanananirmāṇamātrameva jagattrayam |
sarvamutsṛjya śāntātmā svātmanyeva nivatsyasi || 33 ||

madvākyārthāvadhānastho manovyādhicikitsane |
vivekauṣadhaleśena prayatnaṃ ca kariṣyasi || 34 ||

evaṃ sthite jagadrūpaṃ cittameveha jṛmbhate |
na vidyate śarīrādi sikatāntaratailavat || 35 ||

evaṃ vakṣyamāṇākhyāyikarītyā sthite || 35 ||

cittameva hi saṃsāro rāgādikleśadūṣitam |
tadaiva tairvinirmuktaṃ bhavānta iti kathyate || 36 ||

bhavasya saṃsārasyānto nāśaḥ || 36 ||

p. 335) 202

cittaṃ sādhyaṃ pālanīyaṃ vicāryaṃ kāryamāryavat |
āhāryaṃ vyavahāryaṃ ca saṃcāryaṃ dhāryamādarāt || 37 ||

laukikaśāstrīyasādhyapālanīyādisarvapadārtharūpeṇa cittameva vijṛmbhate 
nānyadityāha - cittamiti | siddheṣu sādhaneṣvasiddhaṃ sādhyam | pūrvasiddhaṃ 
pālanīyam | asiddheṣu nānāsādhaneṣu prasakteṣu prayatnagurulāghavavimarśena 
sādhanāni saṃpādya paścātsādhyaṃ vicāryam tatrāpi 
śiṣṭaikasaṃmatopāyasādhyamāryavatkāryam | deśāntare siddhameva svagṛhe 
ānetuṃ yogyamāhāryam | svagṛhasthameva krayavikrayādyupayuktaṃ 
vyavahāryam | teṣvapyaśvarathādi saṃcāryam | bhūṣaṇādi tu dhāryam | ādarāditi 
sarvatra saṃbadhyate | etatsarvaṃ cittameva | nahi niścittasya kiṃcitsādhyādikaṃ 
prasiddhamityāśayaḥ || 37 ||

sarvamabhyantare cittaṃ bibharti trijagannabhaḥ |
ahamāpūramiva tadyathākālaṃ vijṛmbhate || 38 ||

trijagatkalpanāyā nabha ākāśabhūtaṃ cittaṃ sarvaṃ dṛśyamabhyantare bibharti 
| tadeva cittaṃ yathākālaṃ dehaprāṇendriyādiṣu vyāpṛteṣu ahameva 
vyāpṛto'smītyahamāpūramahaṃtāpravāha iva vijṛmbhate ityarthaḥ || 38 ||

yo'yaṃ cittasya cidbhāgaḥ saiṣā sarvārthabījatā |
yaścāsya jaḍabhāgaśca tajjagatso'ṅga saṃbhramaḥ || 39 ||

tatra cidaṃśaprādhānyena draṣṭṛtāparaparyāyā sarvakalpanābījabhūtā 
ahaṃtā'jaḍāṃśaprādhānyena tu dṛśyabhrāntirūpateti vibhāgamāha - 
yo'yamiti || 39 ||

avidyamānamevedamādisarge dharādikam |
nirākṛtirajaḥ svapnaṃ paśyatīva na paśyati || 40 ||

uktamarthaṃ prāguktasṛṣṭikramasmāraṇenopapādayati - avidyamānameveti | 
ajo brahmā || 40 ||

sargādidīrghasaṃvittyā śailādijaḍasaṃvidā |
sūkṣmaṃ sūkṣmavidā ceti dehaṃ śūnyaṃ na vāstavam || 41 ||

kathaṃ paśyati tadāha - sargādīti | śailādisthūlaṃ virāḍdehaṃ 
dīrghasaṃvittyā sṛṣṭisthitipralayakoṭisādhāraṇyā sākṣisaṃvidā sargādi 
jaḍasaṃvidā jaḍāhaṃbhāvanārūpayā vaiśvānarasaṃvidā sūkṣmaṃ 
liṅgasamaṣṭisūtrātmakahiraṇyagarbhadehaṃ sūkṣmavidā tadahaṃbhāvasaṃvidā 
ceti śūnyameva dehatrayaṃ paśyatītyarthaḥ || 41 ||

sarvagenātmanā vyāptaṃ svacetyātmavapurmanaḥ |
ātataṃ saumya vimalaṃ vārīva ravitejasā || 42 ||

yo'yaṃ cittasya cidbhāgaḥ saiṣā sarvārthabījatetyetadupapādayati - sarvageneti | 
tathāca cidvyāptibalādeva bījatetyarthaḥ || 42 ||

cittabālo jagadyakṣaṃ mithyā paśyatyabodhataḥ |
bodhito'sau paraṃ rūpaṃ svaṃ paśyati nirāmayam || 43 ||

cidvyāptibalādeva cittasya avicāre jagaddṛṣṭṛtā vicāre ātmadarśanaṃ cetyāha 
- cittabāla iti || 43 ||

yathātmā dṛśyatāmeti dvitvaikyabhramadāyinīm |
śṛṇu tatte pravakṣyāmi vakṣyāmāṇakathāgamaiḥ || 44 ||

evaṃca śuddhātmaiva cittabhāvadvārā dṛśyabhāvaṃ prāpta iveti phalitaṃ 
tatsaṃbhāvanārthaṃ vakṣyamāṇakathāmavatārayati - yatheti || 44 ||

yatkathyate hi hṛdayaṃgamayopamāna-
yuktyā girā madhurayuktapadārthayā ca |
śrotustadaṅga hṛdayaṃ parito visāri
vyāpnoti tailamiva vāriṇī vārya śaṅkām || 45 ||

aindavopākhyānopamānayuktyā kathaṃ jagato manomātratvaniścayastatrāha - 
yaditi | hṛdayaṃgamayā manonurañjinyā | śaṅkāṃ vārya nirasya | lyap 
chāndasaḥ | śroturhṛdayaṃ vyāpnoti || 45 ||

tyaktopamānamamanojñapadaṃ durāpaṃ
kṣubdhaṃ dharāvidhuritaṃ vinigīrṇavarṇam |
śroturna yāti hṛdayaṃ pravināśameti
vākyaṃ kilājyamiva bhasmani hūyamānam || 46 ||

uktamarthaṃ vyatirekamukhenāpyupapādayati - tyaktopamānamiti | yadvākyaṃ 
tyaktopamānaṃ dṛṣṭāntopanyāsarahitam | amanojñāni śabdaśāstrāsaṃmatāni 
kaṭhoravarṇādighaṭitāni vā padāni yasmiṃstathāvidham 
durāpamanabhivyaktavarṇatvātsphuṭatayā [varṇāsphuṭatayā iti pāṭhaḥ] 
śrotreṇa prāptumaśakyam krodhāveśādivaśātkṣubdhaṃ sat dharāvidhuritaṃ 
svasthānavicyutavarṇam | vinigīrṇavarṇaṃ grastākṣaram | saṃvṛtaḥ kalo dhmāta 
ityādimahābhāṣyoktasvaravarṇadoṣāṇāmupalakṣaṇametat | tathācāhuḥ - 
grastaṃ nirastaṃ pravilambitaṃ drutamambūkṛtaṃ dhmātamatho vikampitam | 
visrastameṇīkṛtamardhakaṃ hataṃ vikīrṇametāḥ svaradoṣabhāvanāḥ || iti 
etādṛśaṃ tadvākyaṃ śroturhṛdayaṃ na yāti nānurañjayati | mahatāpi 
śrameṇopanyastaṃ pravināśaṃ naiṣphalyaṃ vācāṭatvādidoṣapratyayaphalatāṃ 
vā eti | kileti prasiddho'sya dṛṣṭānta iti darśayati - ājyamiveti || 46 ||

ākhyānakāni bhuvi yāni kathāśca yā yā 
yadyatprameyamucitaṃ paripelavaṃ vā |
dṛṣṭāntadṛṣṭikathanena tadeti sādho
prākāśyamāśu bhuvanaṃ sitaraśmineva || 47 ||

vyatirekamukhopapāditamarthaṃ punaranvayoktyā nigamayati - ākhyānakānīti | 
nānākathābhirupetā mahatyo bhāratādikathā ākhyānakāni | alpāstu kathāḥ | 
ucitaṃ abhijñānurañjanopayuktaṃ yadyatkāvyanāṭakādhyātmanibandhādirūpam 
| paripelavaṃ śabdato'rthataśca komalaṃ ca yadyacchrotraprameyaṃ tatsarvaṃ 
dṛṣṭāntānāṃ lokaprasiddhapramāṇadṛṣṭīnāṃ ca kathanena prākāśyaṃ 
sphuṭahṛdyārthatāmetītyarthaḥ || 47 ||

ityārṣe śrīvāsiṣṭhamahārāmāyaṇe vālmīkīye utpattiprakaraṇe 
sūcyupākhyāne manoṅkurotpattikathanaṃ nāma caturaśītitamaḥ sargaḥ || 
84 ||

iti śrīvāsiṣiṭhamahārāmāyaṇatātparyaprakāśe utpattiprakaraṇe 
manoṅkurotpattikathanaṃ nāma caturaśītitamaḥ sargaḥ || 84 ||


p. 336) 203

pañcāśītitamaḥ sargaḥ 85

śrīvasiṣṭha uvāca |

purā me brahmaṇā proktaṃ sarvaṃ tatkathayānagha |
yadidaṃ tatpravakṣyāmi tvayi pṛcchati rāghava || 1 ||

sṛṣṭiṃ cikīrṣato dhāturdaṃśabrahmāṇḍadarśanam |
tatraikaraviṇā teṣāṃ tattvoktiścātra varṇyate || 1 ||

pratijñātamaindavopākhyānaṃ vaktumupakramate - puretyādinā | he anagha 
brahmaṇā me purā yadidaṃ proktaṃ jagato manomātratvaṃ tatsarva tatkathayā tena 
brahmaṇoktayaindavopākhyānakathayā pravakṣyāmīti yojanā || 1 ||

purā mayā hi bhagavānpṛṣṭhaḥ kamalasaṃbhavaḥ |
ime kathamupāyānti brahmansargagaṇā iti || 2 ||

tadartha tadānīṃ svakṛtaṃ praśnamāha - pureti || 2 ||

tadupāśrutya bhagavānbrahmā lokapitāmahaḥ |
aindavākhyānasahitaṃ māmuvāca bṛhadvacaḥ || 3 ||

tat matpṛṣṭaṃ upa āśrutya vakṣyāmīti pratijñāya | bṛhat mahārtham || 3 ||

brahmovāca |

sarvaṃ hi mana evedamitthaṃ sphurati bhūtimat |
jalaṃ jalāśayasphārairvicitraiścakrakairiva || 4 ||

bhūtimajjagadbhāvadhāraṇaśaktimat | cakrakairāvartairiva || 4 ||

dinādau saṃprabuddhasya saṃsāraṃ sraṣṭumicchataḥ |
purākalpe hi kasmiṃścicchṛṇu kiṃ vṛttamaṅga me || 5 ||

he aṅga me mama purākalpe dinādau kalpādau saṃprabuddhasya saṃsāraṃ 
jagatsraṣṭumicchataḥ kiṃ vṛttaṃ yatsaṃpannaṃ tacchṛṇvityarthaḥ || 5 ||

kadācidakhilaṃ sargaṃ saṃhṛtya divasakṣaye |
eka evāhamekāgraḥ svasthastāmanayaṃ niśām || 6 ||

niśānte saṃprabuddhātmā saṃdhyāṃ kṛtvā yathāvidhi |
prajāḥ sraṣṭuṃ dṛśau sphāre vyomni yojitavānaham || 7 ||

saṃdhyāṃ saṃdhyopāstim | yojitavān prasāritavāniti yāvat || 7 ||

yāvatpaśyāmi gaganaṃ na tamobhirna tejasā |
vyāptamatyantavitataṃ śunyamantavivarjitam || 8 ||

vidyamānasyāpi tamaso divyasvadṛṣṭiprasārāvighātitvānna tamobhirityuktam || 8 
||

sargaṃ saṃkalpayāmīti matiṃ niścitya tanmayā |
samavekṣitumārabdhaṃ śuddhaṃ sūkṣmeṇa cetasā || 9 ||

tatsraṣṭavyavastu samavekṣituṃ paryālocayitum || 9 ||

athāhaṃ dṛṣṭavāṃstatra manasā vitate'mbare |
pṛthaksthitānmahārambhānsargānsthitinirargalān || 10 ||

ambare avyaktākāśe sargānbrahmāṇḍān | sthityā 
tatratyaviṣṇvādikṛtapālanādivyavasthayā nirargalānniṣpratibandhān || 10 ||

teṣu matpratibimbābhāḥ padmakośanivāsinaḥ |
rājahṃsānsamārūḍhāḥ saṃsthitā daśa padmajāḥ || 11 ||

pṛthaksthiteṣu sargeṣu teṣūdyadbhūtapaṅktiṣu |
jalajāleṣu śuddheṣu jagatsu jaladāyiṣu || 12 ||

udyantya utpadyamānā bhūtapaṅktayaścaturvidhaprāṇinikāyā yeṣu | jalajāleṣu 
jaladajāleṣu | chāndaso dalopaḥ | athavā jalānāṃ jālamiva bandhaneṣu megheṣu 
śuddheṣvavagrahādidoṣanirmukteṣu || 12 ||

pravahanti mahānadyaḥ pradhvananti yathābdhayaḥ |
pratapantyuṣṇārucayaḥ prasphurantyambare'nilāḥ || 13 ||

prakarṣeṇa sphuranti saṃcalanti || 13 ||

divi krīḍanti vibudhā bhuvi krīḍanti mānavaḥ |
dānavā bhoginaścaiva pātāleṣu ca saṃsthitāḥ || 14 ||

vibudhā devāḥ || 14 ||

kālacakrapariprotā yadbhāvāḥ sakalartavaḥ |
yathākālaṃ phalāpūrṇā bhūṣayantyabhito mahīm || 15 ||

yadbhāvāḥ yādṛśaśītātapavarṣādisvabhāvāḥ | sakalā ṛtavo vasantādayaḥ || 
15 ||

prauḍhyaṃ śubhāśubhācārasmṛtayaḥ kakubhaṃ prati |
narakasvargaphaladāḥ sarvatra samupāgatāḥ || 16 ||

śubhā vihitā aśubhā niṣiddhā ācarāstadvibhājakasmṛtigranthāśca kakubhaṃ 
prati pratidiśaṃ sarvatra sarvavarṇeṣu prauḍhyaṃ prauḍhatāṃ samupāgatāḥ || 16 ||

bhogamokṣaphalārthinyaḥ samastā bhūtajātayaḥ |
svamīhitaṃ yathākālaṃ prayatante yathākramam || 17 ||

yathākramaṃ yādṛśo yāsāṃ pravṛttikramaḥ svasarge 
kḷptastamanatikramyetyarthaḥ || 17 ||

saptalokāstathā dvīpāḥ samudrā girayastathā |
apyeṣyamāṇāḥ kalpāntaṃ sphurantyurutarāravam || 18 ||

kalpāntaṃ pralayam || kālena eṣyamāṇā api svakāle urutarāravaṃ yathā syāttathā 
sphurati || 18 ||

kvaciddhrāsitvamāyātaṃ kvacitsthirataraṃ sthitam |
sthitaṃ sarvatra kuñjeṣu tamastejolavādṛtam || 19 ||

tamaḥ kvacidanāvṛtadeśe hrāsitvamapakṣayam | kvacidgiriguhādau | kuñjeṣu tu 
tejolavairātapacchidrairādṛtaṃ | snehānmilitamityarthaḥ || 19 ||

nabhonīlotpalasyāntarbhramadabhramadhuvratam |
prasphurattārakājālakesarāpūrṇatāṃ gatam || 20 ||

arthātsarastvena jagadvarṇayati - nabha iti || 20 ||

kalpāntaghananīhāro merukuñjeṣu saṃsthitaḥ |
śālmaleramalaṃ tūlamaṣṭhīlākoṭareṣviva [aṣṭhilā iti mudritapustake 
pāṭhaḥ] || 21 ||

merurivocchrayānmerurhimavāṃstatkuñjeṣu | aṣṭhīlā [1] phalakarparaṃ 
tatkoṭareṣviva || 21 ||

lokālokādrirasanāraṇadarṇavaghuṃghumā |
tamaḥkhaṇḍendranīlābhā nijaratnavirājitā || 22 ||

lokālokādrireva rasanā kāñcī yasyāḥ | raṇanto'rṇavā eva ghuṃgumā 
bhūṣaṇadhvanayo yasyāḥ | tamaḥkhaṇḍā evendranīlamaṇiprabhā yasyāḥ | nijaiḥ 
svāntargatai ratnaiśca virājitā || 22 ||

dhānādharasudhā bhūtaravakākalighuṃghumā |
saṃsthitā bhuvanābhoge svāntaḥpura ivāṅganā || 23 ||

dhānāḥ śālyādibījānyeva prāṇināmāsvādanīyatvādadharasudhā yasyāḥ | 
bhūtānāṃ prāṇināṃ ravā dhvanaya eva kākalighuṃghumā 
madhurāsphuṭavāgvilāsā yasyāḥ sā tathāvidhā arthādbhūḥ tasminbhuvanābhoge 
svāntaḥpure aṅganeva saṃsthitetyarthaḥ || 23 ||

p. 337) 203

gaurāṅgapaṅktirmadhyasthā rajanīrājirañjitā |
padmotpalasraja iva lakṣyate vatsaraśriyaḥ || 24 ||

vatsaraśriyaḥ saṃvatsaralakṣmyā 
kaṇṭhadhṛtāyāstamaḥprakāśalakṣaṇapadmotpalanirmitāyāḥ srajo madhyasthā 
antarniviṣṭā ata eva tadīyaparāgasadṛśavidyunnakṣatrādivyāptatvādrajanīrājyā 
haridrālepanaprāyeṇa rātrisamūhāṅgarāgeṇa rañjitā gaurāṇāṃ 
kaṇṭhakucodaravalinābhyādyaṅgānāṃ paṅktiriva arthāt dyaurlakṣyata ityarthaḥ 
|| 24 ||

bahugartavibhāgasthabhūtā lokāḥ pṛthakpṛthak |
jātāruṇā vilokyante dāḍimānīva kāntikāḥ || 25 ||

bahūni bhuvanagartavibhāgeṣu sthitāni bhūtāni bījasthānīyāni yeṣu tathāvidhā 
lokā brahmāṇḍā jātānyaruṇāni tejāṃsi yeṣu tathāvidhāḥ santaḥ kāntikāḥ 
prakāśamānā dāḍimaphalānīva vilokyanta ityarthaḥ || 25 ||

tripravāhā tripathagā kṛtordhvādhogamāgamā |
jagadyajñopavītābhā sphuratīndukalāmalā || 26 ||

itaścetaśca gacchanti śīryante prodbhavanti ca |
diglatāsu taḍitpuṣpā vātārtā meghapallavāḥ || 27 ||

taḍita eva puṣpāṇi yeṣāṃ tathāvidhā meghapallavā diglatāsu vātārtāḥ santa 
itaścetaśca gacchanti śīryante prodbhavantīti yojanā || 27 ||

gandharvanagarodyānalatāvitānamālinī |
samudrabhūminabhasāṃ padavī pravirājate || 28 ||

tacca pratibhātaṃ jaganmithyaiveti darśayati - gandharveti | sā 
samudrabhūminabhasāṃ padavī vitānaśālinī gandharvanagarodyānalateva 
pratirājate na vāstavītyarthaḥ || 28 ||

lokāntareṣu saṅghena devāsuranaroragāḥ |
udumbareṣu maśakā iva ghuṃghumitāḥ sthitāḥ || 29 ||

lokāntareṣu bhuvanagarbheṣu || 29 ||

yugaklpakṣaṇalavakalākāṣṭhākalaṅkitaḥ |
kālo vahatyakalitasarvanāśapratīkṣakaḥ || 30 ||

teṣu lokāntareṣu yugādilakṣaṇaḥ kālo'pi pravahatītyarthaḥ | akalitasya atarkitasya 
sarvanāśasya pratīkṣakaḥ || 30 ||

evamālokya śuddhena pareṇa svena cetasā |
bhṛśaṃ vismayamāpannaḥ kimetatkathamityalam || 31 ||

vismayamāpannaḥ | ahamiti śeṣaḥ || 31 ||

kathaṃ māṃsamayenākṣṇā yanna paśyāmi kiṃcana |
tanmāyājālamatulaṃ paśyāmi manasāmbare || 32 ||

vismayameva sahetukamabhilapya darśayati - kathamiti | māṃsamayena 
cakṣurgolakaniviṣṭenākṣaṇā yanna paśyāmi tanmanasā paśyāmi idaṃ kathaṃ 
saṃpannamiti vismaya ityarthaḥ || 32 ||

athālokya ciraṃ kālaṃ manasaivāhamambarāt |
arkaṃ tasmājjagajālādekamānīya pṛṣṭhavān || 33 ||

ambarāttadbhuvanākāśāt | ānīya satyasaṃkalpena puraḥ saṃnidhāpya || 33 ||

āgaccha devadeveśa bho bhāskara mahādyute |
svāgataṃ te'stviti prokto mayāsau kathitopyatha || 34 ||

svāgataṃ te'stviti prathamaṃ proktaḥ atha vakṣyamāṇamarthaṃ kathitaḥ 
pṛṣṭaśca || 34 ||

kastvaṃ kathamidaṃ jātaṃ jagadeva jaganti ca |
yadi jānāsi bhagavaṃstadetatkathayānagha || 35 ||

tamevārthaṃ darśayati - ka iti | idaṃ tvadīyaṃ jagatkathaṃ jātam | evamanyāni 
nava jaganti kathaṃ jātāni kaiḥ sraṣṭṛbhiḥ sṛṣṭānītyarthaḥ || 35 ||

ityukto māṃ samālokya saṃparijñātavānatha |
namaskṛtvābhyuvācedamanindyapadayā girā || 36 ||

māṃ saṃparijñātavān | asya brahmaṇḍasya brahmā ayamitīti śeṣaḥ || 36 ||

śrībhānuruvāca |

asya dṛśyaprapañcasya nityaṃ kāraṇatāmasi |
gataḥ kasmānna jānīṣe kiṃ māmīśvara pṛcchasi || 37 ||

nityaṃ śaśvat || 37 ||

atha madvākyasaṃdarbhe līlā cettava sarvaga |
acintitāṃ madutpattiṃ tacchṛṇuṣva vadāmyaham || 38 ||

līlāśravaṇe kautūhalam | acintitāṃ tvayā asaṃkalpitām || 38 ||

sadasaditi kalābhirātataṃ yat 
sadasadabodhavimohadāyinībhiḥ |
avirataracanābhirīśvarātman
pravilasatīha mano mahanmahātman || 39 ||

vyavahāre sarvaśaktimattvādīśvarātman | paramārthadṛśā tu mahātman | 
aviratā jagadracanā yābhyastathāvidhābhiḥ | saditi vā asaditi vā tattvato'bodhena 
vimohadānaśīlābhiḥ kadācitsatkadācidasatkvacitsatkvacidasaditi 
kāladeśaparicchinnajagatsattāpradarśanakauśalarūpābhiryadiha āsamantāttataṃ 
vistṛtaṃ tanmana eva tathā pravilasatīti viddhītyarthaḥ || 39 ||

ityārṣe śrīvāsiṣṭhamahārāmāyaṇe vā0 mo0 u0 aindavopākhyānopakrame 
brahmādityasamāgamo nāma pañcāśītitamaḥ sargaḥ || 85 ||

iti śrīvāsiṣṭhamahārāmāyaṇatātparyaprakāśe utpattiprakaraṇe 
brahmādityasamāgamo nāma pañcāśītitamaḥ sargaḥ || 85 ||


ṣaḍaśītitamaḥ sargaḥ 86 

śrībhānuruvāca |

kalpanāmni mahādeva hyastane divase tava |
tale kailāsaśailasya jambūdvīpaikakoṇake || 1 ||

ihendoḥ sahabhārthasya tapasaindavasaṃbhavaḥ |
teṣāṃ jyeṣṭhopadeśena dhātrahaṃ bhāvaneryate || 1 ||

jambūdvīpaikakoṇake vidyamānasya kailāsaśailasyāvayavabhūte tale 
samabhūpradeśe || 1 ||

p. 338) 204

suvarṇajaṭanāmnā yastvatputrairjanitaprajaiḥ |
maṇḍalaṃ kalpitaṃ śrīmadanalpasukhasundaram || 2 ||

yaḥ pradeśaḥ suvarṇajaṭanāmnā prasiddha iti śeṣaḥ | yatra pradeśe janitā prajā 
saṃtatiryaistathāvidhaistatputrairmarīcyādibhiḥ prajānāṃ nivāsārthaṃ maṇḍalaṃ 
kalpitamityarthaḥ || 2 ||

tatrābhūdatidharmātmā brāhmaṇo brahmavittamaḥ |
indunāmātiśāntātmā kaśyapasya kulodbhavaḥ || 3 ||

tatra maṇḍale | brahmavittamo vedavicchreṣṭhaḥ || 3 ||

tasmiṃstadā nivasato nityaṃ svajanamaṇḍale |
tasya prāṇasamā bhāryā kācittasyāṃ mahātmanaḥ || 4 ||

na babhūvātmajastasya marubhūmau tṛṇaṃ yathā |
na vyarājata sā bhāryā tasya niṣphalapuṣpitā || 5 ||

ṛjvī gaurī suśuddhāpi śūnyā śaralatā yathā |
tau tato daṃpatī khinnau putrārthaṃ tapase gireḥ || 6 ||

śūnyā phalaśūnyā | śaralatā kāśastambaḥ || 6 ||

kailāsasyāṃśamārūḍhau rūḍhāviva navadrumau |
bhūtairanāvṛte śūnye tasminkailāsakuñjake || 7 ||

aṃśamūrdhvabhāgaṃ | bhūtaiḥ prāṇibhiḥ || 7 ||

tepatustau tapo ghoraṃ jalāhārau tarusthitī |
ekaṃ pānīyaculakaṃ pītvā divasaparyaye || 8 ||

taroḥ sthitiriva sthitiḥ sthairyaṃ yayostau | tarusthitimevopapādayati - ekamiti | 
divasaparyaye dinacaramabhāge || 8 ||

nispandamutthitau vārkṣīṃ vṛttimāśritya saṃsthitau |
tasthatustau tadā tatra tāvatkālaṃ taruvratau || 9 ||

vākṣīṃ vṛkṣasaṃbandhinīm | tatsadṛśīmiti yāvat || 9 ||

yāvattretā dvāparaṃ ca yuge dve eva te gate |
tatastuṣṭo'bhavaddevastayoḥ śaśikalādharaḥ || 10 ||

dve yuge gate eveti yojanā | ciraṃ tapastu viśiṣṭaputralābhārtham || 10 ||

dinātapātāpitayorinduḥ kumudayoriva |
ājagāma tamuddeśaṃ yatra tau vipradaṃpatī || 11 ||

uddeśaṃ pradeśam || 11 ||

salatāpādapaṃ deśaṃ puṣpākara iveśvaraḥ |
daṃpatī tau vṛṣārūḍhaṃ somaṃ somārdhaśekharam || 12 ||

puṣpākaro vasanta iva | umayā sahitaṃ somam || 12 ||

phullānanau dadṛśatuḥ kumude śaśinaṃ yathā |
tau taṃ praṇematurdevaṃ tuṣārāmalamīśvaram || 13 ||

kumude kairave | vikāsa eva dṛṣṭānte darśanam || 13 ||

dyāvāpṛthivyāvuditaṃ paripūrṇamivoḍupam |
tarjayanpavanādhūtanavavṛkṣānanasvaram || 14 ||

dyāvāpṛthivyāvityanena tatsthā janā lakṣyante | uḍupaṃ candram | pavanena 
malayānilena ādhūtānāṃ īṣatkampitapallavānāṃ rasālādivṛkṣāṇāṃ 
ānanamiva kujatāṃ bhramarakokilādīnāṃ svaraṃ svavacomādhuryātiśayena 
tarjayannirbhartsayanniva || 14 ||

mṛdūddāmasthitaspandi provācātha vacaḥ śivaḥ |

īśvara uvāca |

varaṃ vipra gṛhāṇāśu tuṣṭo'smi tava vāñchitam || 15 ||

mṛdunā uddāmena saundaryotkṛṣṭena smitena spandi īṣaccalitādharaṃ yathā 
syāttathā | tava vāñchitamiṣṭaṃ varaṃ gṛhāṇa || 15 ||

madhumāsarasākrāntavṛkṣavanmudito bhava |

vipra uvāca |

bhagavandevadeveśa daśa putrā mahādhiyaḥ || 16 ||

bhavyā bhavantu me bhūyaḥ śoko yena na bhādhate |

bhānuruvāca |

athaivamastviti procya jagāmāntardhimīśvaraḥ || 17 ||

bhavyāḥ kalyāṇaguṇācāraśālinaḥ | yena putralābhena || 17 ||

vyomni vārinidhirhrādaṃ kṛtvevormimahāvapuḥ |
tatastau dampatī tuṣṭau śivalabdhavarau gṛham || 18 ||

vyomnīti pūrvānvayi | athavā vāri nidhīyate asminniti vārinidhirmeghaḥ | 
ūrmibhiriva vibhaktairavayavairmahadvapuryasya || 18 ||

gatau gīrvāṇasadṛśau svamivomāmaheśvarau |
tatrāsau brāhmaṇī gehe babhūvodāragarbhiṇī || 19 ||

gīrvāṇā devāstatsadṛśau tau daṃpatī | athavā 
māyikadivyaśarīrakalpanādgīrvāṇasadṛśāvumāmaheśvarau khaṃ vāstavaṃ 
brahmākāśamiva || 19 ||

babhau pūrṇodarā śyāmā meghalekheva vāriṇā |
kāle'tha suṣuve putrānpratipaccandrakomalān || 20 ||

daśabālāṃstato mugdhānvasudheva navāṅkurān |
kṛtabrāhmaṇasaṃskārā vṛddhimīyurmahaujasaḥ || 21 ||

mugdhān sundarān | kṛtā 
jātakarmanāmakaraṇānnaprāśanacaulopanayanavedavratādhyayanādayo 
brāhmaṇasaṃskārā yeṣām || 21 ||

svalpenaiva hi kālena prāvṛṣeva navāmbudāḥ |
te saptavarṣavayaso babhūvurjñātavāṅmayāḥ || 22 ||

prāvṛṣā varṣartunā || 22 ||

virejustejasā tatra nabhasīvāmalā grahāḥ |
atha kālena mahatā teṣāṃ tau pitarau tadā || 23 ||

saṃjagmatustanuṃ tyaktvā svāṃ gatiṃ gatikovidau |
mātāpitṛbhyāṃ rahitā daśa te brāhmaṇāstataḥ || 24 ||

svāṃ gatiṃ videhakaivalyam | yato mukhyatamagatibhūtabrahmakovidau || 24 ||

yayuḥ kailāsaśikharaṃ gṛhaṃ saṃtyajya khedinaḥ |
tatra saṃcintayāmāsurudvignāste vibandhavāḥ(?) || 25 ||

khedino duḥkhitāḥ | teṣāṃ 
bhāgyavaśādbhāvihairaṇyagarbhaiśvaryaprāptyanusāri vicāra utpanna ityāha ##-

kiṃ syādiha paraṃ śreya ūcuścedaṃ parasparam |
kimiha syātsamucitaṃ bhrātaraḥ kimaduḥkhadam || 26 ||

paraṃ vibhavotkṛṣṭaṃ śreyaḥ sukham | iti saṃcintya idaṃ vakṣyamāṇaṃ cocuḥ 
| aihikāmuṣmikasukhopāyatayā svīkartuṃ samucitam | he bhrātaraḥ 
aihikasukhāhetutve'pi pariṇāme aduḥkhadaṃ kim || 26 ||

p. 339) 204

kiṃ mahattvaṃ kimaiśvaryaṃ kiṃ mahāvibhavaṃ śubham |
kiṃ tadetajjanaiśvaryaṃ sāmanto hi maheśvara || 27 ||

evaṃ sāmānyato vimṛśya viśeṣato'pi vimṛśanti - kimiti | 
tadetajjanānāmaiśvaryaṃ kimutkṛṣṭaṃ gṛhagrāmādhipatibhyaḥ | hi 
yasmātsāmanto maṇḍalādhipatirmahānīśvaraḥ aiśvaryavān || 27 ||

sāmantasaṃpatkiṃnāma rājāno hi maheśvarāḥ |
kā nāma saṃpadbhūpānāṃ samrāḍiha maheśvaraḥ || 28 ||

kiṃ nāma kiyannāma | rājāno deśādhipatayaḥ || 28 ||

kiṃ nāma tanmahendratvaṃ yanmuhūrtaṃ prajāpateḥ |
vinaśyati na yatkalpe kiṃ syāttadiha śobhanam || 29 || 

mahendrastarhi maheśvaraḥ syāttatrāha - kiṃ nāmeti || 29 ||

bhāṣamāṇeṣvathaiteṣu jyeṣṭho bhrātā mahāmatiḥ |
gambhīravāguvācedaṃ mṛgayūthānmṛgo yathā || 30 ||

evaṃ bhāṣamāṇeṣu bhrātṛṣu janmāntare 
kṛtahiraṇyagarbhopāstirantarāyairantarā vipannatvātprāptottamajanmā 
bhrātṛsaṃvādādevodbuddhaprāktanopāstisaṃskāro mahāmatirnāma jyeṣṭho 
bhrātā prāksvānuṣṭhitopāstikramaṃ tadadhikṛtebhyo bhrātṛbhya 
upadeṣṭukāma uvācetyāha - bhāṣamāṇeṣviti | mṛgo yūthapaḥ || 30 ||

aiśvaryāṇāṃ hi sarveṣāmākalpaṃ na vināśi yat |
rocate bhrātarastanme brahmatvamiha netarat || 31 ||

ākalpaṃ āprākṛtapralayam | he bhrātaraḥ brahmatvaṃ hiraṇyagarbhatā || 31 ||

etaduktaṃ tadakhilā dvijaputrāsta uttamāḥ |
vacobhiraindavāstatra sādhu sādhvityapūjayan || 32 ||

bhāgyavaśāditareṣāmapi tatrābhirucirutpannetyāha - etaditi | taduttamāḥ iti 
pāṭhe sa mahāmatirevottamo jyeṣṭhaḥ śreṣṭhaśca yeṣām || 32 ||

ūcuścedaṃ kathaṃ tāta sarvaduḥkhopamārjanam |
padmāsanaṃ jagatpūjyaṃ virañcitvamavāpnumaḥ || 33 ||

ata eva tadupāyamapṛcchannityāha - ūcuriti | sarvāṇi 
jarāmaraṇasātiśayatvādiprayuktaduḥkhānyupamṛjyante yasminnityadhikaraṇe 
lyuṭ | avāpnumaḥ śīghraṃ prāpsyāmaḥ | vartamānasāmīpyavivakṣayā laṭ || 33 ||

bhrātrā tena punaḥ proktā bhrātaro bhūritejasaḥ |
maduktaṃ sarva eveme bhavantaḥ pālayantu vai || 34 ||

tebhya upāgatebhyo hiraṇyagarbhāhaṃgrahopāstiṃ 
saparikarāmupadekṣyaṃstadaṅgamāmṛterdhāraṇādārḍhyaṃ vidhatte - 
maduktamiti | vai iti tatra dṛḍhaniścayāpekṣādyotanārtham || 34 ||

padmāsanagato bhāsvānbrahmāhamiti tejasā |
sṛjāmi saṃharāmīti dhyānamastu cirāya vaḥ || 35 ||

sṛjāmi saṃharāmīti liṅgātsaṃvargavidyeyamupadiṣṭeti gamyate | 
itiśabdādvakṣyamāṇaprakārakramaḥ sarvo'pyupadiṣṭo bodhyaḥ | cirāyeti 
bhramarakīṭanyāyena ātadbhāvodayamityarthaḥ || 35 ||

agrajeneti kathite bāḍhaṃ kṛtvā ta uttamāḥ |
dhyānādhīnadhiyastasthuḥ sahaiva jyāyasā rasāt || 36 ||

bāḍhaṃ kṛtvā dṛḍhamaṅgīkṛtya | jyāyasā jyeṣṭhabhrātrā sahaiva | 
rasātphalarāgātiśayāt || 36 ||

lipikarmārpitākārā dhyānāsaktadhiyaśca te |
antasthenaiva manasā cintayāmāsurādṛtāḥ || 37 ||

lipikarma citralekhastadarpitākārāḥ || 37 ||

atha utphullakamalakośavakronnatāsanaḥ |
brahmāhaṃ jagatāṃ sraṣṭā kartā bhoktā maheśvaraḥ || 38 ||

tatkathaṃ cintanaprakāraṃ vaktumupakramate - athetyādinā || 38 ||

yajñakriyākramavataḥ sāṅgopāṅgā maharṣayaḥ |
sarasvatyātha gāyatryā yuktā vedā narā ime || 39 ||

yajñakriyākramavato yajñamūrtermama yājakā maharṣayaḥ sāṅgopāṅgā 
aṅgaiḥ śikṣādibhirupāṅgaiḥ purāṇādibhiśca sahitāḥ sarasvatyā gāyatryā ca 
yuktā vedā narā mūrtimanta ime madantasthā ityarthaḥ || 39 ||

lokapālaparākrāntaḥ saṃcaratsiddhamaṇḍalaḥ |
ayamuddāmasaubhāgyaḥ svargaḥ svaravibhūṣitaḥ || 40 ||

parvatadvīpajaladhikānanaiḥ samalaṃkṛtam |
idaṃ bhūmaṇḍalaṃ caiva trilokīkarṇakuṇḍalam || 41 ||

trilokīlakṣaṇāyāḥ striyaḥ karṇakuṇḍalam || 41 ||

etatpātālakuharaṃ daityadānavabhojitam |
amṛtastrīgaṇākīrṇaṃ gṛhaṃ gaganakoṭaram || 42 ||

daityairdānavaiśca bhojitaṃ pūritodaram | amṛtānāmamartyānāṃ 
strīgaṇairapsarobhirākīrṇaṃ vyāptaṃ gṛhamiva gṛhamityarthaḥ || 42 ||

ayamindro mahābāhuḥ prajālaṃkṛtadottamaḥ |
trailokyanagarīmekaḥ pāti pāvanayajñabhuk || 43 ||

ayaṃ madantasthaḥ prajānāṃ alaṃkṛtamalaṃkāraṃ śobhamānatāṃ dadatīti 
prajālaṃkṛtadā rājānaḥ | rājabhirhi prajāḥ śobhante teṣūttama || 43 ||

dīprajālavaratrābhiravaṣṭabhyātha diggaṇam |
krameṇa pratapantyete bhānavo bhūribhānavaḥ || 44 ||

dīprābhiḥ kāntijālalakṣaṇavaratrābhiḥ pāśairdiggaṇamavaṣṭabhya yathā na 
palāyante tathā baddhvā rasādānāya pratapanti | bhānavo dvādaśādityāḥ 
bhūribhānavaḥ pracurakiraṇāḥ | krameṇa caitrādimāsakrameṇa || 44 ||

lokapālā ime lokaṃ rakṣanti [rakṣantyakṣubdhavṛttayaḥ iti 
pāṭhaḥ] śuddhavṛttayaḥ |
maryādābhiratucchābhirgopālā gogaṇaṃ yathā || 45 ||

atucchābhirnyāyyatvānmahatībhiḥ [atucchāmistucchānyatvānmahatībhirityapi 
pāṭhaḥ] || 45 ||

unmajjanti nimajjanti prasphuranti patanti ca |
taraṅgā iva toyānāmimāḥ pratidinaṃ prajāḥ || 46 ||

unmajjantyāvirbhavanti nimajjanti tirobhavanti prasphuranti vividhavibhavādinā 
virājante | dāridryadoṣādinā patanti ca || 46 ||

p. 340) 205

sṛjāmīmamahaṃ sargaṃ saṃharāmi tathādṛtaḥ |
ayamātmani tiṣṭhāmi śāmyāmi bhuvaneśvaraḥ || 47 ||

ātmani pāramārthike svarūpe tiṣṭhāmi | ata eva śāmyāmyuparame || 47 ||

ayaṃ saṃvatsaro yāta idaṃ pariṇataṃ yugam |
sṛṣṭerayamasau kālaḥ svayaṃ saṃharaṇasya ca || 48 ||

uktameva spaṣṭaṃ vadannupasaṃharati - ayamityādidvābhyām || 48 ||

ayameva gataḥ kalpo brāhmī rātririyaṃ tatā |
ayamātmani tiṣṭhāmi pūrṇātmā parameśvaraḥ || 49 ||

iti bhāvitayā uddhyā te dvijā atha aindavāḥ |
daśādrivṛttayastasthuḥ samutkīrṇā ivopalāt || 50 ||

atha aindavā ityasaṃdhiḥ saṃhitā'nityatvāt | adrivṛttayo dṛḍhabaddhāsanāḥ || 
50 ||

adhigatakamalāsanakramāste
parigalitetaratucchavṛttijālāḥ |
satatamatitarāṃ kuśāsanasthā-
ściramiti paṅkajakalpane virejuḥ || 51 ||

kuśāsanasthāste paṅkajāsanakalpane sati parigalitetaratucchavṛttijālāḥ santaḥ 
adhigatakamalāsanakramāśca santo virejuḥ || 51 ||

ityārṣe śrīvāsiṣṭhamahārāmāyaṇe vālmīkīye de0 mo0 e0 
aindavasamādhānaṃ nāma ṣaḍaśītitamaḥ sargaḥ || 86 ||

iti śrīvāsiṣṭhamahārāmāyaṇatātparyaprakāśe utpattiprakaraṇe 
aindavasamādhānaṃ nāma ṣaḍaśītitamaḥ sargaḥ || 86 ||


saptāśītitamaḥ sargaḥ 87

bhānuruvāca |

pitāmahakrame tasmiṃstataste bahubhāvanāt |
karmabhistaiḥ samākrāntamanaskāstasthurādṛtāḥ || 1 ||

manasā brahmabhūtānāṃ kravyādairdehabhakṣaṇe |
pratisarge'tha sarge ca tathāvasthitirīryate || 1 ||

he pitāmaha te aindavāstasminnupāstikrame 
taistairbhuvanabhūtagrāmādisṛṣṭiparipālanasaṃhārādikarmabhistvamiva 
samākrāntamanaskāstatraivādṛtā atyāsaktāḥ santastāvattasthuryāvatteṣāṃ 
kṛśā dehā dehakāḥ śoṣamabhyetya galitā iti pareṇānvayaḥ || 1 ||

yāvatte dehakāsteṣāṃ tāpena pavanaistathā |
kālena śoṣamabhyetya galitāḥ śīrṇaparṇavat || 2 ||

jakṣustāndehakāṃstatra kravyādā vanavāsinaḥ |
itaścetaśca luṭhitānsuphalānīva markaṭāḥ || 3 ||

jakṣurbabhakṣuḥ | kravyādā māṃsāśino mṛgapakṣiṇaḥ || 3 ||

atha te śāntabāhyārthā brahmatve kṛtabhāvanāḥ |
tasthuścaturyugasyānte yāvatkalpaḥ kṣayaṃ gataḥ || 4 ||

śarīranāśe ca teṣāmātyantikī bāhyārthapratyayanivṛttiḥ saṃpannetyāha - 
atheti | caturyugasya śiṣṭasyānte || 4 ||

kṣīyamāṇe tataḥ kalpe tapatyādityasaṃcaye |
puṣkarāvartakeṣūccairvarṣatsu kaṭhināravam || 5 ||

vahatsu kalpavāteṣu sthita ekamahārṇave |
kṣīṇeṣu bhūtavṛndeṣu te tathaiva vyavasthitāḥ || 6 ||

te aindavāstathaiva svamanaḥkalpitabrahmāṇḍe sargādivyāpṛtatayaiva 
vyavasthitāḥ || 6 ||

tato rātrikramapare sarvāṃ saṃhṛtya tāṃ sthitim |
sthite tvayyātmani vibho te tathaiva vyavasthitāḥ || 7 ||

rātreḥ kramaṇaṃ kramo'tikramastatpare tatpratīkṣe tvayi yoganidrayā ātmani sthite 
sati || 7 ||

adya prabuddhe bhavati sraṣṭumicchati saṃsṛtim |
sukhenaiva krameṇoccaiste tathaiva vyavasthitāḥ || 8 ||

tathaite bhagavanbrahmanbrahmaṇo brāhmaṇā daśa |
ta ete daśa saṃsārā manovyomani saṃsthitāḥ || 9 ||

teṣāmekatamasyāhamayamākāśamandire |
bhānurbhuvi vibho kālakalākarmaṇi yojitaḥ || 10 ||

etāvatā granthena kathamidaṃ jātamiti praśnasyottaramuktvā 
kastvamityasyottaramāha - teṣāmityādinā | teṣāmaindavasargāṇāṃ madhye 
ekatamasya brahmāṇḍasya cchidrabhūtākāśalakṣaṇe mandire | bhuvīti 
trailokyopalakṣaṇam | bhūloka eva karmāṅgatayā kālavibhāgajñānasya 
viśeṣopayogāt || 10 ||

eṣa te kathitaḥ sargo diśānāmabjasaṃbhava |
brahmaṇāṃ saṃbhavo vyomni yathecchasi tathā kuru || 11 ||

eṣu sargeṣu satsvapi na tava sarge ko'pi virodha ityāśayenāha - yathecchasīti || 
11 ||

vividhakalpanayā valitāmbaraṃ
yadidamuttama jāgatamutthitam |
karaṇajālakamāhitamohanaṃ
tadakhilaṃ nijacetasi vibhramaḥ || 12 ||

kuto na virodha iti cenmanaḥkalpanāmātratvenāsatyatvādityāśayenāha - 
vividheti | he uttama karaṇānāṃ bāhyābhyantarāṇāṃ jālakamiva bandhanabhūtam 
| āhitena āsaṅgena mohanaṃ yadidaṃ jāgataṃ dṛśyajātamutthitaṃ tadakhilaṃ 
teṣāṃ nijacetasi svacitte vibhramo bhrāntimātraṃ na vastusadityarthaḥ || 12 ||

ityārṣe śrīvāsiṣṭhamahārāmāyaṇe vālmīkīye de0 mo0 u0 aindavo0 
daśajagadvarṇanaṃ nāma saptāśītitamaḥ sargaḥ || 87 ||

iti śrīvāsiṣṭhamahārāmāyaṇatātparyaprakāśe utpattiprakaraṇe 
daśajagadvarṇanaṃ nāma saptāśītitamaḥ sargaḥ || 87 ||


p. 341) 205

aṣṭāśītitamaḥ sargaḥ 88

śrībrahmovāca |

brahmāṇo brāhmaṇā bhānurityuktvā brahmaṇo mama |
brahmanbrahmavidāṃ śreṣṭha tūṣṇīmeva babhūva saḥ || 1 ||

iha dhāturanāsaktyā sargasiddhirudīryate |
manasā dṛḍhasiddhasya tathānyairanivartanam || 1 ||

uktāṃ kathāmupasaṃharati - brahmāṇa iti | brahmanbrahmavidāṃ śreṣṭheti 
bhānukṛtaṃ brahmasaṃbodhanaṃ brahmakṛtaṃ vasiṣṭhasaṃbodhanaṃ ca | te 
daśa brahmāṇaḥ prāguktā brāhmaṇā eva nānye iti sa bhānurbrahmaṇo mama pura 
uktvā tūṣṇīmeva babhūvetyarthaḥ || 1 ||

tata uktaṃ mayā tasya ciraṃ saṃcintya cetasā |
bhāno bhāno vadāśu tvaṃ kimanyatsaṃsṛjāmyaham || 2 ||

bhāno bhāno ityādarādviruktiḥ || 2 ||

etāni daśa vidyante kila yatra jaganti vai |
tatrānyo mama sargeṇa ko'rthaḥ kathaya bhāskara || 3 ||

ko'rthaḥ kiṃ prayojanam || 3 ||

ityukto'tha mayā bhānuḥ saṃcintya suciraṃ dhiyā |
idamatra vaco yuktamuvāca sa mahāmune || 4 ||

yuktaṃ matpraśnocitam || 4 ||

bhānuruvāca |

nirīhasya niricchasya ko'rthaḥ sargeṇa te prabho |
vinodamātramevedaṃ sṛṣṭistava jagatpate || 5 ||

niṣkāmādeva bhavataḥ sargaḥ saṃpadyate prabho |
arkādiva jalādityapratibimbamivādhiyaḥ || 6 ||

arkājjalādityātmakaṃ pratibimbamiva | adhiyo nirmanaskāt || 6 ||

śarīrasaṃniveśasya tyāge rāge ca te yadā |
niṣkāmo bhagavanbhāvo nābhivāñchati nojjhati || 7 ||

sarge niṣkāmatāṃ kaimutikanyāyena draḍhayati - śarīreti | 
śarīrātmakasyāvayavasanniveśasya tyāge rāge ahamabhimānena svīkṛtya 
rañjane ca te bhāvo niṣkāmaḥ || 7 ||

sṛjasīdaṃ tathā deva vinodāyaiva bhūtapa |
punaḥ saṃhṛtya saṃhṛtya dinaṃ dinapatiryathā || 8 ||

dinaṃ dinapatiryathā sṛjati tathā sṛjasi || 8 ||

tava nityamasaṃsaktaṃ vinodāyaiva kevalam |
idaṃ kartavyameveti jaganna tūdyamecchayā || 9 ||

kartavyaṃ sargārham | udyamaḥ svārthābhilāṣeṇodyogastadicchayā tu na || 9 ||

sṛṣṭiṃ cenna karoṣi tvaṃ maheśa [maheccha iti pāṭhaḥ tatra he 
maheccha mahāśayetyarthaḥ] paramātmanaḥ |
nityakarmaparityāgātkimapūrvamavāpsyasi || 10 ||

ātmanaḥ svasya nityakarmaparityāgātparamanyadapūrvamadṛṣṭaṃ kimavāpsyasi | 
na kiṃcidityarthaḥ || 10 ||

yathāprāptaṃ hi kartavyamasaktena sadā satā |
mukureṇākalaṅkena pratibimbakriyā yathā || 11 ||

tarhi kimuparamo yukto netyāha - yathāprāptamiti || 11 ||

yathaiva karmakaraṇe kāmanā nāsti dhīmatām |
tathaiva karmasaṃtyāge kāmanā nāsti dhīmatām || 12 ||

aprāptakaraṇa iva prāptatyāge'pi hetvabhāvādityarthaḥ || 12 ||

ataḥ suṣuptopamayā dhiyā niṣkāmayā tayā |
suṣuptabuddhasamayā kuru kāryaṃ yathāgatam || 13 ||

paramārthato'karaṇātsuṣuptopamayā | pratītitaḥ karaṇāttu suṣupterbuddhaḥ 
svapnastatsamayā || 13 ||

sargairathenduputrāṇāṃ toṣameṣi jagatprabho |
tadete toṣayiṣyanti taṃ tvāṃ sargātsureśvara || 14 ||

kiṃcaitairaindavasargaistvaṃ svaputrapautrādīnāṃ saṃpadvṛddhidarśanādiva 
yadi toṣameṣi tattarhi ete aindavā agre'pi sargāttaṃ toṣaśīlaṃ tvāṃ 
toṣayiṣyantītyarthaḥ || 14 ||

cittanetrairbhavānetānsargānanyasya no dṛśā |
avaśyaṃ cakṣuṣā sargaṃ sṛṣṭamityeva vetti kaḥ || 15 ||

astu toṣaḥ tathāpi matsargastena kuto na gatārthastatrāha - cittanetreṇeti | 
bhavānanyasya sarga cittarūpeṇa netreṇa paśyati dṛśā cakṣuṣā tu no paśyati | 
kastatsraṣṭā tu svakṛtaṃ sargaṃ mayedaṃ sṛṣṭamiti cakṣuṣaivāvaśyaṃ vetti 
ataste svacakṣurdarśanārhaḥ sargo nānyena gatārtha ityarthaḥ || 15 ||

yenaiva manasā sargo nirmitaḥ parameśvara |
sa eva māṃsanetreṇa taṃ paśyati hi netaraḥ || 16 ||

tarhyaindavakṛtasarga eva mayā cakṣuṣā draṣṭavyastatrāha - yenaiveti || 16 ||

na caitāndaśa saṃsārāndaśa nīrajasaṃbhavān |
kaścinnāśayituṃ śaktaścittadārḍhyāccirasthitān || 17 ||

yadyevaṃ tarhi vṛthā manmanasā dṛśyo'yamaindavasargo matpratikūla eveti 
mayā nāśanīyastatrāha - na caitāniti | daśaitānsaṃsārāṃstaddhetūndaśa 
nīrajasaṃbhavānpadmajānvā kaścinnāśayituṃ śaktaḥ || 17 ||

karmendriyairyatkriyate tadroddhuṃ kila yujyate |
na manoniścayakṛtaṃ kaścidrodhayituṃ kṣamaḥ || 18 ||

roddhuṃ rodhayitumityanayornāśayitumityarthaḥ || 18 ||

yo baddhapadatāṃ yāto jantormanasi niścayaḥ |
sa tenaiva vinā brahmannānyena vinivāryate || 19 ||

baddhapadatāṃ rūḍhamūlatām || 19 ||

bahukālaṃ yadabhyastaṃ manasā dṛḍhaniścayam |
śāpenāpi na tasyāsti kṣayo naṣṭe'pi dehake || 20 ||

śāpena tarhi sa mayā nirasanīyastatrāha - bahukālamiti || 20 ||

p. 342) 206

yadvaddhapīṭhamabhito manasi prarūḍhaṃ
tadrūpameva puruṣo bhavatīha nānyat |
tadbodhanāditaramatra kilābhyupāyaṃ
śailaughasekamiva niṣphalameva manye || 21 ||

baddhapīṭhaṃ sthirībhūtam | ata eva hi mūḍhānāṃ saṃsāranivāraṇe 
tadbodhanamevopāyo na varaśāpādiranya ityāha - tadbodhanāditi | 
śailaughānāṃ śilāśakalasamūhānāmaṅkurodayecchayā sekamiva 
niṣphalamevāhaṃ manye || 21 ||

ityārṣe śrīvāsiṣṭhamahārāmāyaṇe vā0 utpattiprakaraṇe ai0 
aindavaniścayakathanaṃ nāmāṣṭāśītitamaḥ sargaḥ || 88 ||

iti śrīvāsiṣṭhamahārāmāyaṇatātparyaprakāśe utpattiprakaraṇe 
aindavaniścayakathanaṃ nāmāṣṭāśītitamaḥ sargaḥ || 88 ||


ekonanavatitamaḥ sargaḥ 89

bhānuruvāca |

mano hi jagatāṃ kartṛ mano hi puruṣaḥ paraḥ |
manaḥkṛtaṃ kṛtaṃ loke na śarīrakṛtaṃ kṛtam || 1 ||

manaso baddhapīṭhasya parayavairacālyatā |
indrāhalyāmanovṛttkathayātra prakāśyate || 1 ||

samaṣṭibhāvāpannaṃ mana eva paraḥ puruṣo hiraṇyagarbhaḥ || 1 ||

sāmānyabrāhmaṇā bhūtvā manobhāvanayā kila |
aindavā brahmatāṃ yātā manasaḥ paśya śaktatām || 2 ||

manasā bhāvyamāno hi dehatāṃ yāti dehakaḥ |
dehabhāvanayā'yukto dehadharmairna bādhyate || 3 ||

dehabhāvanayā ayukta iti cchedaḥ | mukta iti pāṭhaḥ spaṣṭaḥ | 
dehadharmairjanmamaraṇādibhiḥ || 3 ||

bāhyadṛṣṭirhi niyataṃ sukhaduḥkhādi vindati |
nāntarmukhatayā yogī dehe vetti priyāpriye || 4 ||

bāhye dṛṣṭirdehādāvātmātmīyadṛṣṭiryasya saḥ || 4 ||

manaḥkāraṇakaṃ tasmājjagadvividhavibhramam |
indrasyāhalyayā sārdhaṃ vṛttānto'tra nidarśanam || 5 ||

vakṣyamāṇakathāṃ vaktumuktamupasaṃharati - manaḥkāraṇakamiti || 5 ||

śrībrahmovāca |

kāhalyā bhagavanbhāno ko vātrendrastamonuda |
yayorudantaśravaṇe pāvanī dṛṣṭireti hi || 6 ||

udanto vṛttāntastasya śravaṇe sati || 6 ||

bhānuruvāca |

śrūyate hi purā deva māgadheṣu mahīpatiḥ |
indradyumna iti khyāta indradyumna ivāparaḥ || 7 ||

aparaḥ purāṇāntaraprasiddha indradyumna iva || 7 ||

tasyendubimbapratimā bhāryā kamalalocanā |
ahalyā nāma tatrāsīcchaśāṅkasyeva rohiṇī || 8 ||

tasminneva pure ṣiḍgaḥ ṣiḍgaprakaraśekharaḥ |
indranāmā paraḥ kaddhiścīmānviprakumārakaḥ || 9 ||

ṣiḍgo viṭaḥ | ṣiḍga iti pāṭhe'pi sa evārthaḥ | dhīmānviṭavidyākuśalaḥ || 9 ||

ahalyā pūrvamindrasya babhūveṣṭetyahalyayā |
śrutaṃ rājamahiṣyātha kathāprastāvataḥ kvacit || 10 ||

ahalyā gautamapatnī || 10 ||

ākarṇyaivamahalyā sā babhūvendrānurāgiṇī |
ahalyāṃ māṃ sa no kasmātsakto'bhyetītyathotsukā || 11 ||

sa indraḥ sakta āsaktaḥ san kuto no eti nāgacchatītyutsukā utkaṇṭhitā || 11 ||

mṛṇālabhārakadalīpallavāstaraṇeṣu sā |
atapyata bhṛśaṃ bālā latā lūnā vaneṣviva || 12 ||

khedamāpa samagrāsu tāsu bhūpavibhūtiṣu |
matsī nidāghataptāsu parilolā sthalīṣviva || 13 ||

nidāghena grīṣmeṇa taptāsu sthalīṣu parilolā matsīva | sūryatiṣyāgastyamatsyānāṃ 
ya upadhāyāḥ iti yalopaḥ || 13 ||

ayamindro'yamindraścetyevaṃ jātapralāpayā |
lajjāpi hi tayā tyaktā vaivaśyamanuyātayā || 14 ||

tathā lajjāpi tyaktā | anuyātayā anusṛtayā || 14 ||

ityārtayā ghanasnehamatha tasyā vayasyayā |
uktaṃ tayā priye'vighnamindramabhyānayāmyaham || 15 ||

athānantaraṃ tasyā vayasyayā evaṃvidhāṃ dṛṣṭvā ārtayā tayā iti uktam | he 
priye sakhi ahamindramabhimukhamavighnaṃ yathā syāttathā ānayāmi || 15 ||

iṣṭaṃ tavānayāmīti śrutvā vikasitekṣaṇā |
papāta pādayoḥ sakhyā nalinyā nalinī yathā || 16 ||

nalinī padminī glānā anyasya nalinyā mūle yathā patati tadvat || 16 ||

tataḥ prayāte divase samāyāte niśāgame |
sā vayasyā tamindrākhyaṃ yayau dvijakumārakam || 17 ||

bodhayitvā yathāyuktaṃ sā tamindramathāṅganā |
ahalyānikaṭaṃ rātryāmānayāmāsa satvaram || 18 ||

tataḥ sā tena ṣiḍgena sahendreṇa ratiṃ yayau |
kasmiṃścitsadane gupte bahumālyavilepanā || 19 ||

hārāṅgadamanojñena taruṇī tena sā tadā |
ratenāvarjitā vallī rasena [ratena iti pāṭhaḥ] madhunā yathā || 20 ||

ratena suratocitakrīḍanena āvarjitā vaśīkṛtā | madhunā vasantena || 20 ||

tatastadanuraktā sā paśyantī tanmayaṃ jagat |
na samastaguṇākīrṇaṃ bhartāraṃ bahvamanyata || 21 ||

kenacittvatha kālena tasyā indrānurāgitā |
sā jñātā rājasiṃhena tanmukhavyomacandrikā || 22 ||

tanmukhavyomnaścandrikevaprakāśahetuḥ || 22 ||

p. 343) 206

indraṃ dhyāyati sā yāvattāvattasyā virājate |
mukhaṃ pūrṇena candreṇa prabuddhamiva kairavam || 23 ||

tadeva spaṣṭamāha - indramiti || 23 ||

indro'pi ca tadāsaktasamastakaraṇākulaḥ |
na tiṣṭhati kṣaṇamaho tayā virahitaḥ kvacit || 24 ||

athātisughanasnehanirāvaraṇaceṣṭayoḥ |
tayoranayavṛttānto rājñākarṇi kaṭuvyathaḥ || 25 ||

atiśayitena sughanena nirantareṇa ca snehena nirāvaraṇā apracchannāśceṣṭā 
yayostayoḥ | kaṭvī duḥsahā vyathā yasmātsaḥ || 25 ||

evamanyonyamāsaktaṃ bhāvamālakṣya bhūpatiḥ |
cakāra bahubhirdaṇḍaiḥ sa dvayoratha śāsanam || 26 ||

śāsanaṃ pīḍanam || 26 ||

tāvubhāvapi saṃtyaktau hemante salilāśaye |
tuṣṭau jahasatustatra na khedaṃ samupāgatau || 27 ||

tadeva viśiṣya darśayati - tāvityādinā | tatra laukike'satye kutsite'pi viṣaye 
cittasthairye yadā na duḥkhaṃ sukhasaṃpattiśca tadā paramātmani tatsthairye 
tatprasaktisaṃbhāvanāpi dūraṃ nirastā niratiśayānandāvāptiśca svataḥsiddheti 
tātparyarahasyaṃ sūcayaṃstayościttasthairyaphaladvayaṃ prapañcayati - 
tuṣṭāvityādinā || 27 ||

apṛcchata tato rājā khinnau stho na tu durmatī |
tāvūcaturmahīpālaṃ jalāśayasamuddhṛtau || 28 ||

saṃsmṛtyāvāmihānyonyamukhakāntimaninditām |
ātmānaṃ na vijānīvo rūḍhabhāvaṃ parasparam || 29 ||

ātmānaṃ svadeham | rūḍhabhāvamiti kriyāviśeṣaṇam || 29 ||

śāsaneṣu ca yatsaṅgo niḥśaṅkastena harṣitau |
muhyāvo na mahīpāla svāṅgairapi vikartitaiḥ || 30 ||

yadyasmādāvayoḥ saṅgo manaḥsaṃbandho niḥśaṅko 
bhedaśaṅkāśūnyastena hetunā śāsaneṣu tvatkṛteṣu pīḍaneṣu harṣitau svo na 
muhyāvaśca || 30 ||

tato bhrāṣṭre parikṣptāvakhinnāvevameva tau |
ūcaturmuditātmānāvanyonyasmṛtiharṣitau || 31 ||

evaṃ pūrvoktarītyaivocatuḥ || 31 ||

grathitau gajapādeṣu na khinnāveva saṃsthitau |
evamevocaturbhūpamanyonyasmṛtiharṣitau || 32 ||

kaśāhatāvakhinnau tāvevameva kilocatuḥ |
anyasmācchāsanādrājñā kalpitācca punaḥ punaḥ || 33 ||

uddhṛtāvūcatuḥ pṛṣṭau tamevārthaṃ punaḥ punaḥ |
uvācendro mahīpālaṃ jaganme dayitāmayam || 34 ||

na śātanāni duḥkhāni bādhante kiṃcideva me |
asyāścaiva jagadrājansarvaṃ manmayameva ca || 35 ||

duḥkhāni duḥkhahetūnyapi śarīraśātanāni kiṃcinna bādhanta eveti yojanā || 35 ||

tenānyaśāsanādduḥkhaṃ kiṃcideva na vidyate |
manomātramahaṃ rājan mano hi puruṣaḥ smṛtaḥ || 36 ||

anyaśāsanādanyasmātpīḍanādapi | na vidyate āvayoriti śeṣaḥ || 36 ||

prapañcamātramevāyaṃ deho dṛśyata eva hi |
samakālaprayuktena sahasā daṇḍarāśinā || 37 ||

prapañcaḥ kalpito vistāro manasa evetyarthaḥ | mana eva tarhi daṇḍairbhetsyāmi 
tatrāha - samakāleti | samaśabda ekaparaḥ || 37 ||

vīraṃ mano bhedayituṃ manāgapi na śakyate |
kā nāma tā mahārāja kīdṛśyaḥ kasya śaktayaḥ || 38 ||

vīraṃ iṣṭārthasthairyaśūram || 38 ||

yābhirmanāṃsi bhidyante dṛṣṭaniścayavantyapi |
vṛddhimāyātu vā deho yātu vā viśarārutām || 39 ||

dṛṣṭo'nubhūyamānastadbhāvāpattiparyanto niścayo dṛṣṭaniścayastadvantyapi 
manāṃsi viśarārutāṃ viśīrṇatām || 39 ||

bhāvitārthābhipatitaṃ manastiṣṭhati pūrvavat |
iṣṭe'rthe ciramāviṣṭaṃ dadhānaṃ tatsthitaṃ [tadgataṃ manaḥ iti 
pāṭhaḥ] manaḥ || 40 ||

āviṣṭamabhiniveśaṃ dadhānam || 40 ||

bhāvābhāvāḥ śarīrasthā nṛpa śaktā na bādhitum |
bhāvitaṃ tīvravegena manasā yanmahīpate || 41 ||

tadeva paśyatyacalaṃ na śarīraviceṣṭitam |
na kāścana kriyā rājanvaraśāpādikā api || 42 ||

acalaṃ sthiram || 42 ||

tīvravegena saṃpannaṃ śaktāścālayituṃ manaḥ |
tīvravegena saṃyuktaṃ puruṣā hyabhivāñchitāt || 43 ||

tīvravegena dṛḍhābhiniveśena | abhivāñchitādiṣṭārthāccālayitum || 43 ||

manaścālayituṃ śaktā na mahādriṃ mṛgā iva |
mameyamasitāpāṅgī manaḥkośe pratiṣṭhitā || 44 ||

devāgāre mahotsedhe devī bhagavatī yathā |
na duḥkhamanugacchāmi priyayā jīvarakṣayā || 45 ||

girirgrīṣmadaśādāhaṃ lagnayevābdamālayā |
yatra yatra yathā rājaṃstiṣṭhāmyabhipatāmi vā || 46 ||

tatreṣṭasaṃgamādanyatkiṃcinnānubhavāmyaham |
ahalyādayitānāmnā manasendrābhidhaṃ manaḥ || 47 ||

iṣṭasaṃgamādabhilaṣitārthalābhādanyatkiṃcidaṇumātramapi nānubhavāmi | 
tathāca mana eva veṣadvayena dṛḍhasaṃgataṃ svabhāvātsvabhāvāntaraṃ 
yatnaśatairapi gamayitumaśakyamityāśayenāha - ahalyeti || 47 ||

saṃsaktamidamāyāti na svabhāvādṛte param |
ekakāryaniviṣṭaṃ hi mano dhīrasya bhūpate || 48 ||

ekakāryaniviṣṭamekāgram | paraṃ viṣayāntaram || 48 ||

na cālyate meruriva varaśāpabalairapi |
deho hi varaśāpābhyāmanyatvamiva gacchati |
nanu dhīraṃ mano rājanvijigīṣutayā sthitam || 49 ||

sarvavikṣepavijigīṣutayā sthitam || 49 ||

p. 344) 207

etāni cātra manasāṃ na ca kāraṇāni 
rājañśarīraśakalāni vṛthotthitāni |
ceto hi kāraṇamamīṣu śarīrakeṣu
vārīva sarvavanakhaṇḍalatāraseṣu || 50 ||

nanu deha eva manasaḥ kāraṇaṃ dehapīḍane kuto na pīḍyate tatrāha - etānīti | 
etāni paridṛśyamānāni prāṇināṃ śarīralakṣaṇāni śakalāni kalpanaikadeśā 
manasāṃ na kāraṇāni kiṃtu ceto mana evāmīṣu śarīrakeṣu kāraṇamityarthaḥ || 50 
||

ādyaṃ śarīramiha viddhi mano mahātma-
nsaṃkalpito jagati tena śarīrasaṅghaḥ |
ādyaṃ śarīramadhitiṣṭhati yatra yatra
tattadbhṛśaṃ phalati netaradasya puṃsaḥ || 51 ||

ādyaṃ ātmanaḥ prathamabhogāyatanam | adhitiṣṭhati ahamityabhimānenāvirbhavati 
| tenādhiṣṭhānena tattaccharīrādyākāraṃ phalatītyarthaḥ || 51 ||

mukhyāṅkuraṃ subhaga viddhi mano hi puṃso
dehāstataḥ pravisṛtāstarupallavābhāḥ |
naṣṭe'ṅkure punarudeti na pallavaśrī-
rnaivāṅkuraḥ kṣayamupaiti dalakṣayeṣu || 52 ||

uktamevārtha dṛṣṭāntenopapādayannāha - mukhyāṅkuramiti || 52 ||

dehe kṣate vividhadehagaṇaṃ karoti
svapnāvanāviva navaṃ navamāśu cetaḥ |
citte kṣate tu na karoti hi kiṃcideva
dehastataḥ samanupālaya cittaratnam || 53 ||

ata eva dehanāśe'pi punaḥpunardehodbhavaḥ cittanāśe tu kaivalyameva na 
punarbhava iti prasiddhamityāha - deha iti | tataścittalakṣaṇaṃ ratnaṃ 
sarvārthahetubhūtaṃ cintāmaṇiṃ samanupālaya paramapuruṣārthasamādhānena 
rakṣa na tucchakrodhādivaśatayā vināśayetyarthaḥ || 53 ||

diśi diśi hariṇākṣīmeva paśyāmi rājan 
priyayuvatimanastvānnityamānandito'smi |
tava puraprakṛtīnāṃ yatphalaṃ duḥkhadāyi
kṣaṇamatha suciraṃ tattanna paśyāmi kiṃcit || 54 ||

uktārthaṃ piṇḍīkṛtyānūdyopasaṃharandaṇḍanaprayatnavaiphalyamāha - 
diśi diśīti | tava purasya tadantargataprakṛtīnāṃ sevakādiprajānāṃ vā madhye 
yanmama duḥkhadāyikaśāśastraghātādi yacca tatphalaṃ duḥkhaṃ 
tattatkiṃcitkṣaṇakālamathavā suciraṃ na paśyāmītyarthaḥ || 54 ||

ityārṣe śrīvāsiṣṭhamahārāmāyaṇe vā0 utpattiprakaraṇe 
kṛtrimendrāhalyānurāgo nāmaikonanavatitamaḥ sargaḥ || 89 ||

iti śrīvāsiṣṭhamahārāmāyaṇatātparyaprakāśe utpattiprakaraṇe 
kṛtrimendrāhalyānurāgo nāmaikonanavatitamaḥ sargaḥ || 89 ||


navatitamaḥ sargaḥ 90

bhānuruvāca |

athendreṇaivamukto'sau rājā rājīvalocanaḥ |
muniṃ bharatanāmānaṃ pārśvasaṃsthamuvāca ha || 1 ||

bharatasya muneḥ śāpānnaṣṭayorapi dehayoḥ |
na mānasī tanmayatā tayornaṣṭeti kīrtyate || 1 ||

rājīvaṃ padmamiva locane yasya || 1 ||

rājovāca |

bhagavansarvadharmajña paśyāmi sudurātmanaḥ |
bhṛśamasya mukhe sphāraṃ dhārṣṭyaṃ maddārahāriṇaḥ || 2 ||

asyendrasya mukhe | sphāraṃ pracuram || 2 ||

pāpānurūpamasyāśu śāpaṃ dehi mahāmune |
yadavadhyavadhātpāpaṃ vadhyatyāgāttadeva hi || 3 ||

vadhyasya vadhārhasya tyāgādavadhādapi tadeva pāpaṃ bhavatīti hi dharmaśāstre 
prasiddhamityarthaḥ || 3 ||

ityukto rājasoṃhena bharato munisattamaḥ |
yathāvatpravicāryāśu pāpaṃ tasya durātmanaḥ || 4 ||

sahānayā duṣkṛtinyā bhartṛdrohābhibhūtayā |
vināśaṃ vraja durbuddhe iti śāpaṃ visṛṣṭavān || 5 ||

anayā ahalyayā saha | vināśaṃ mṛtyum || 5 ||

tatastau rājabharatau pratyūcaturidaṃ vacaḥ |
sudurmatī yuvāṃ yābhyāṃ kṣapitaṃ duścaraṃ tapaḥ || 6 ||

rājabharatau prati idaṃ vaca ūcatuḥ || 6 ||

anena śāpadānena kiṃcidbhavati nāvayoḥ |
dehe naṣṭe na nau kiṃcinnaśyati svāntarūpayoḥ || 7 ||

nau āvayoḥ kiṃcidapi na naśyati | tatra hetuḥ - svāntarūpayoriti || 7 ||

svāntaṃ hi nahi kenāpi śakyate nāśituṃ kvacit |
sūkṣmatvāccinmayatvācca durlakṣyatvācca viddhi nau || 8 ||

nāśituṃ nāśayitum | seṭi ṇilopaśchāndasaḥ parairdurlakṣyatvācca || 8 ||

śrībhānuruvāca |

sughanasnehasaṃbaddhamanaskāveva śāpataḥ |
patitau bhūtale vṛkṣavicyutāviva pallavau || 9 ||

patitau mṛtāviti yāvat || 9 ||

atha vyasanasaṃsaktau mṛgayonimupāgatau |
tato dvāvapi saṃsaktau bhūyo jātau vihaṃgamau || 10 ||

vyasanena dṛḍhaviṣayarāgeṇa saṃsaktau baddhau || 10 ||

athāsmākaṃ vibho sarge mithaḥsaṃbandhabhāvanau |
tapaḥparau mahāpuṇyau jātau brāhmaṇadampatī || 11 ||

atha bahujanmaparamparānantaram | asmākaṃ sarge asmadīye brahmāṇḍe || 11 ||

bhārato'pi tayoḥ śāpaḥ sa samartho babhūva ha |
śarīramātrākramaṇe na manonigrahe prabho || 12 ||

bhārato bharatena dattaḥ śāpastayoḥ śarīramātrasyākramaṇe nāśe samartho 
babhūva natu manonigrahe ityarthaḥ || 12 ||

p. 345) 207

tāvadyāpi hi tenaiva mohasaṃskārahetunā |
yatra yatra prajāyete bhavatastatra dampatī || 13 ||

akṛtrimapremarasānuviddhaṃ
snehaṃ tayostaṃ prativīkṣya kāntam |
vṛkṣā api premarasānuviddhāḥ
śṛṅgāraceṣṭākulitā bhavanti || 14 ||

vṛkṣā api śṛṅgāraceṣṭākulitā bhavanti kiṃ punaranye ityatiśayoktiḥ || 14 ||

ityārṣe śrīvāsiṣṭhamahārāmāyaṇe vālmīkīye utpattiprakaraṇe 
kṛtrimendrāhalyānurāgo nāma navatitamaḥ sargaḥ || 90 ||

iti śrīvāsiṣṭhamahārāmāyaṇatātparyaprakāśe utpattiprakaraṇe 
kṛtrimendrāhalyānurāgo nāma navatitamaḥ sargaḥ || 90 ||


ekanavatitamaḥ sargaḥ 91

bhānuruvāca |

tenaitadvacmi bhavaganyathākālaṃ mano mune |
anigrāhyamabhedyaṃ ca śāpairapi durāsadaiḥ || 1 ||

iha bhānuṃ manuṃ kṛtvā dhātuḥ sargo nirūpyate |
manomātravilāsatvaṃ viśvasyaindavasargavat || 1 ||

tena bhārataḥ śāpo na manonigrahe samartho babhūvetyuktena hetunā || 1 ||

aindavānāmataḥ sṛṣṭikramāṇāṃ pravināśanam |
yujyate na ca tadbrahmanyuktametanmahātmanaḥ || 2 ||

ato hetoraindavānāṃ sṛṣṭikramāṇāṃ pravināśanaṃ tvayā kartuṃ na yujyate na 
pāryate mahātmanastava tadyuktamucitaṃ ca na bhavatītyarthaḥ || 2 ||

kiṃ tadasti jagatyasminvividheṣu jagatsu ca |
tavāpi nātha nāthasya yaddainyāya mahātmanaḥ || 3 ||

tarhi vṛthā mama sargaḥ syāditi dainyamālakṣyāha - kiṃ taditi || 3 ||

mano hi jagatāṃ kartṛ mano hi puruṣaḥ smṛtaḥ |
yanmanoniścayakṛtaṃ taddravyauṣadhidaṇḍanaiḥ || 4 ||

hantuṃ na śakyate jantoḥ pratibimbaṃ maṇeriva |
tasmādete'tra tiṣṭhantu bhāsuraiḥ sargasaṃbhramaiḥ || 5 ||

ete aindavāḥ || 5 ||

tvaṃ sṛṣṭveha prajāstiṣṭha buddhyākāśo hyanantakaḥ |
cittākāśaścidākāśa ākāśaśca tṛtīyakaḥ || 6 ||

kva tarhi matsargasyāvakāśastatrāha - tvamiti | iha svacittākāśe anantaṃ vai 
manaḥ iti śruteriti bhāvaḥ | prathamaścidākāśaścidābhāsākāśaḥ || 6 ||

anantāstraya evaite cidākāśaprakāśitāḥ |
ekaṃ dvau trīnbahūnvāpi kuru sargāñjagatpate || 7 ||

sākṣikūṭasthacidākāśa prakāśitāḥ | 
cittākāśe'nantakoṭibrahmāṇḍānāmapyavakāśo'sti kiṃ punarekasyetyāśayenāha 
- ekamiti || 7 ||

svecchayātmani tiṣṭha tvaṃ kiṃ gṛhītaṃ tavaindavaiḥ |

brahmovāca |

athaindavajagajjāle bhānunaivamudāhṛte || 8 ||

mayā saṃcintya suciramidamuktaṃ mahāmune |
yuktamuktaṃ tvayā bhāno vitataṃ hi kilāmbaram || 9 ||

ambaraṃ prāguktamākāśacatuṣṭayamapi || 9 ||

manaśca vitataṃ vāpi cidākāśaśca vistṛtaḥ |
tadyathābhimataṃ sargaṃ nityakarma karomyaham || 10 ||

tatra dvayoreva sargādhāratā mukhyetyāśayenāha - manaśceti | cidākāśo 
manovacchinnaḥ | bhūtākāśasya sṛjyāntaḥpātādbrahmākāśasyāsaṅgatayā 
sargānādhāratvāditi || 10 ||

kalpayāmi bahūnyāśu bhūtajālāni bhāskara |
tattvamevāśu bhagavanprathamo me manurbhava || 11 ||

tattasminsarge prathamo manuḥ svāyaṃbhuvaḥ || 11 ||

kuru sargaṃ yathākāmaṃ mayā samabhicoditaḥ |
athaitatsa mahātejā mama vākyaṃ prabhākaraḥ || 12 ||

samabhicodita ājñaptaḥ san || 12 ||

aṅgīkṛtya dvidhātmānaṃ cakāra tapatāṃvara |
ekena prāktanenāsminvapuṣā sūryatāṃ gataḥ || 13 ||

tapatāṃvareti vasiṣṭhasaṃbodhanam | asmin aindavasarge || 13 ||

vyomādhvagatayā sarge tatān divasāvalim |
manmanutvaṃ dvitīyena kṛtvā svavapuṣā kṣaṇāt || 14 ||

sasarja sakalāṃ sṛṣṭiṃ tāṃ tāmabhimatāṃ mama || 15 ||

etatte kathitaṃ sarvaṃ vasiṣṭhamanaso mune |
svarūpaṃ sarvakṛttvaṃ ca śaktatvaṃ ca mahātmanaḥ || 16 ||

upasaṃharati - etaditi | mahātmano manasaḥ || 16 ||

pratibhāsamupāyāti yadyadasya hi cetasaḥ |
tattatprakaṭatāmeti sthairyaṃ saphalatāmapi || 17 ||

saphalatāṃ bhogavyavahāraprayojakatāmapi || 17 ||

sāmānyabrāhmaṇā bhūtvā pratibhāsavaśātkila |
aindavā brahmatāṃ yātā manasaḥ paśya śaktatām || 18 ||

yathā caindavajīvāste citratvādbrahmatāṃ gatāḥ |
vayaṃ tathaiva cidbhāvāccittatvādbrahmatāṃ gatāḥ || 19 ||

svasyāpi hiraṇyagarbhatā aindavavanmānasyevetyāha - yatheti | 
cidbhāvāccittatvaṃ prāpya cittatvādbrahmatāṃ hiraṇyagarbhatām || 19 ||

cittaṃ hi pratibhāsātma yacca tatpratibhāsanam |
tadidaṃ bhāti dehādi svāntaṃ nānyāsti dehadṛk || 20 ||

tadeva svāntaṃ mana evāsti | dehadṛk dehapratītiścittādanyā nāsti || 20 ||

cittamātmacamatkāraṃ tacca tatkurute svataḥ |
yathāvatsaṃbhavaṃ svātmanyevāntarmaricādivat || 21 ||

ātmani svasmiṃścamatkārāḥ kalpanā yasya tathāvidhaṃ bhavati | 
ātmacamatkāratvaṃ vivṛṇoti - tacca tatkurute iti | tarhi sarveṣāṃ manastulyaṃ 
kuto na kalpayati tatrāha - yathāvatsaṃbhavamiti | 
yathāvatkāmakarmavāsanānusārādyāvadyadā saṃbhavati tadā tāvadevetyarthaḥ | 
yathā maricaṃ kaṭutayaivāntaḥpariṇamate nimbastu tiktatayā drākṣā madhuratayeti 
svasvasaṃskārādvyavasthitaṃ tadvadityarthaḥ || 21 ||

p. 346) 208

tadetaccittavadbhātamātivāhikanāmakam |
tadevodāharantyevaṃ dehanāmnā ghanabhramam || 22 ||

ata eva devo'haṃ manuṣyo'hamityādidehanāmnā pratiniyataṃ janā udāharanti 
naikarūpamityāha - tadetaditi | cittavadbhātamātivāhikanāmakaṃ 
sūkṣmadehameva ghanabhramaṃ sthaulyabhrāntiyuktaṃ tattaddehanāmnā 
udāharanti || 22 ||

kathyate jīvanāmnaitaccittaṃ pratanuvāsanam |
śāntadehacamatkāraṃ jīvaṃ viddhi kramātparam || 23 ||

yadi cittaṃ dehastarhi idameva jīva iti kathaṃ prāguktaṃ tatrāha - kathyate iti | 
pratanuvāsanaṃ jīvo ghanabhramaṃ tu deha ityucyata iti bhedakramāt 
śāntadehatrayacamatkāraṃ tu paraṃ brahma viddhityarthaḥ || 23 ||

nāhaṃ na cānyadastīha citraṃ cittamidaṃ sthitam |
vasisṭhaindavasaṃvidvadasatsattāmivāgatam || 24 |

evaṃca tantubhyaḥ paṭa iva na kasyāpi deho nāma pṛthagastītyāha - nāhamiti 
|| 24 ||

yathaindava mano brahmā tathaivāyamahaṃ sthitaḥ |
tatkṛtaṃ cāhamevedaṃ saṃkalpātmaiva bhāsate || 25 ||

tatkṛtaṃ sargāntaramityapi maccittakalpanaivetyahameva tadapītyāha - 
tatkṛtamiti || 25 ||

kaściccittavilās'yaṃ brahmāhamiha saṃsthitaḥ |
svabhāva eva dehādi viddhi śūnyatarātmakhāt || 26 ||

svabhāvaḥ paramātmaiva sarvaprapañcaśūnyatarādātmakhātpṛthagiva 
dehādibhāvena bhātītyarthaḥ || 26 ||

śuddhacitparamārthaikarūpiṇītyeva bhāvanāt |
jīvo bhūyo mano bhūtvā vettītthaṃ dehatāṃ mudhā || 27 ||

mudheti nipāto nañarthe || 27 ||

sarvamaindavasaṃsāravadidaṃ bhāti cidvapuḥ |
saṃpannasaṃprabodhātmā svapno dīrghaḥ svaśaktijaḥ || 28 ||

cidvapuḥ paramātmaiva aindavasaṃsāravatsarvātmā bhāti | yathā 
svājñānaśaktijaḥ svapno dīrghaḥ sansaṃpannajāgradātmā bhāti tadvadityarthaḥ || 
28 ||

dvicandravibhramākāraṃ tanmātrābhāsapūrvakam |
aindavāmbaravadrūḍhaṃ cittādevākhilaṃ bhavet || 29 ||

yataḥ sūkṣmataravāsanāmayaśabdatanmātrādhyāsapūrvakaṃ bhavati jagattata 
aindavacittākāśavadeva rūḍhamiti saṃbhāvyata ityarthaḥ || 29 ||

na sannāsadahaṃrūpaṃ sattāsatte tadeva ca |
upalambhena sadrūpamasatyaṃ tadvirodhataḥ || 30 ||

yadyudāsīnacittādeva sarvaṃ rūdhaṃ tarhi kathaṃ 
dehādiṣvahaṃtayābhimānādanudāsīnarūpaṃ bhātīti tatrāha - na saditi | 
yadahaṃrūpamabhiniveśarūpamanudāsīnasvabhāvamanubhūyate tanna sat | sarvatra 
cittakārye adarśanāt | nāpyasat | asata upalambhādarśanāt | yataḥ sattāsatte tadeva | 
sattā sadekarūpatvātsadeva | asattā cāsadekarūpatvādasadeva | ahaṃrūpaṃ tu 
naikasvabhāvaniyatam | yataḥ kvacidupalambhena hetunā sadrūpamiva kvacittu 
tadvirodhato'nupalambhādasatyamasadrūpamiti viruddhasvabhāvaṃ bhāsata iti 
māyikanityarthaḥ || 30 ||

jaḍājaḍaṃ mano viddhi saṃkalpātma bṛhadvapuḥ |
ajaḍaṃ brahmarūpatvājjaḍaṃ dṛśyātmatāvaśāt || 31 ||

evaṃ manaso jaḍājaḍaviruddhasvabhāvatvādapi māyikatvamityāha - 
jaḍājaḍamiti || 31 ||

dṛśyānubhavasatyātma na sadbhāve vilāsi tat |
kaṭakatvaṃ yathā hemni tathā brahmaṇi saṃsthitam || 32 ||

tasya kadā dṛśyātmatā kadā vā brahmarūpatvaṃ tatrāha - dṛśyeti | 
tanmano dṛśyānubhavakāle dṛśyamiva satyātma sadbhāve brahmānubhave na 
vilāsi na pṛthagvilasanaśīlamiti brahmaiva yathā hemni kaṭakatvaṃ 
karālaṃkṛtikāryadṛśā hemnaḥ pṛthaksadiva kanakadṛśā tu tadeva 
tadvatsaṃsthitamityarthaḥ || 32 ||

sarvatvādbrahmaṇaḥ sarvaṃ jaḍaṃ cinmayameva ca |
asmadādiśilāntātma na jaḍaṃ na ca cetanam || 33 ||

evaṃ jagato'pi jaḍājaḍaviruddhasvabhāvatvānmāyikatvamevetyāśayenāha - 
sarvatvāditi | asmadādiśilāntātma brahmādisthāvarāntaṃ yauktikadṛśā 
viruddhasvabhāvamapi paramārthadṛśā na jāḍyacaitanyadharmakamityarthaḥ || 33 
||

dārvādīnāmacittvena nopalambhasya saṃbhavaḥ |
upalambho hi sadṛśasaṃbandhādeva jāyate || 34 ||

jaḍaṃ cetanamiti vā vyavasthā anulambhe upalambhottaraṃ vā syāt | ādye 
upalambhasyaivāsaṃbhavātsattaiva na siddhyati dūre jaḍājaḍatvacintetyāśayenāha 
- dārvādīnāmiti | sadṛśayoḥ 
pramātṛprameyaciddhātvorvṛttidvārakādaikyasaṃbandhāddhyupalambhaḥ 
prasiddhaḥ | jaḍaikarūpatvavāde tu na prameyacaitanyamastīti nopalambhasaṃbhava 
ityarthaḥ || 34 ||

upalabdhe'jaḍe viddhi tenedaṃ sarvameva hi |
upalambho hi sadṛśasaṃbandhātsyātsamātmanoḥ || 35 ||

dvitīye'pyāha - upalabdhe iti | ajaḍaṃ viddhīti cchedaḥ | upalabdhe 
prameyasyopalambhe'ntarbhāvāttadviṣayasyājaḍaikasvabhāvatā pariśiṣyate yataḥ 
prāguktacitoraikyalakṣaṇasaṃbandhādevopalambho jāyate | tathā cānupalabdhe 
upalabdhe ca jaḍacetanadvaividhyaṃ durghaṭamityarthaḥ || 35 ||

jaḍacetanabhāvādiśabdārthaśrīrna vidyate |
anirdeśyapade patralatādīva mahāmarau || 36 ||

ubhayadurghaṭatve yatphalitaṃ tadāha - jaḍeti || 36 ||

cito yaccetyakalanaṃ tanmanastvamudāhṛtam |
cidbhāgo'trājaḍo bhāgo jāḍyamatra hi cetyatā || 37 ||

tasyāścitaścetyākārakalanaiva manastā tatraiva jaḍājaḍavikalpastadviveka eva 
nirmanaskatetyāśayenāha - cita ityādinā || 37 ||

cidbhāgo'trāvabodhāṃśo jaḍaṃ cetyaṃ hi dṛśyate |
iti jīvo jagadbhrāntiṃ paśyangacchati lolatām || 38 ||

tatra cidātmabhāgavismaraṇena jaḍātmajīvajagadbhramaḥ saṃpanna ityāha - iti 
jīva iti || 38 ||

p. 347) 208

cittastha eva bhāvo'sau śuddha eva dvidhā kṛtaḥ |
ataḥ sarvaṃ jagatsaiva dvaitalabdhaṃ ca saiva tat || 39 ||

śuddho bhāvaścitsvabhāva eva cittaṃ jagaditi dvidhā kṛtaḥ | 
ataścidekabuddhyopalabdhaṃ sarva jagatsā cideva dvaitabuddhyā labdhamapi 
tatsaivetyarthaḥ || 39 ||

svamevānyatayā dṛṣṭvā citirdṛśyatayā vapuḥ |
nirbhāgāpyekabhāgābhaṃ bhramatīva bhramāturā || 40 ||

nirbhāgā nirvibhāgā | ekabhāgābhaṃ svagatavibhāgatulyam || 40 ||

na bhrāntirasti bhramabhāṅgā naivetīha niścayaḥ |
paripūrṇārṇavaprakhyāvetītthaṃ saṃsthitā citiḥ || 41 ||

bhramabhāk nā puruṣo naiva || 41 ||

sarvaṃ syājjāḍyamapyasyāścitiścittvaṃ ca vetsi tat |
cidbhāgoṃśo'vabodhasya tvahaṃtājaḍatodayaḥ || 42 ||

asyāściteḥ sarvarūpaṃ jāḍamapi citireva syāt | yatastasmiñjāḍye cittvaṃ ca vetsi | 
acidekasvabhāvatve sphuraṇāyogādasphuraṇe jāḍyasyāpyasiddherityarthaḥ | yathā 
jaḍe'vabodho'ṣti evaṃ cetane jaḍabhāgo'pyastīti darśayati - ahaṃteti || 42 ||

ahaṃtādipare tattve manāgapi na vidyate |
ūrmyādīva pṛthaktoye saṃvitsāraṃ hi tadyataḥ || 43 ||

kathamahaṃtāyā jaḍatvamiti cedbrahmavyāvṛttatvādityāha - ahaṃtādīti | 
saṃvitsāraṃ cidekarasam || 43 ||

ahaṃpratyayasaṃdṛśyaṃ cetyaṃ viddhi samutthitam |
mṛgatṛṣṇāmbvivāntasthaṃ nūnaṃ vidyata eva no || 44 ||

ata eva tasyāsattvamapītyāha - ahaṃpratyayeti || 44 ||

ahaṃtāpadamantātmapadaṃ viddhi nirāmayam |
vidaṃ vidurahaṃtādi śaityameva yathā himam || 45 ||

antātmapadaṃ sarvadvaitabādhāvadhyātmavastu | ahaṃtāyā apadamanāśrayaṃ 
viddhi | vidaṃ citsvabhāvameva vāsanayā ghanībhūtāhaṃtādirūpaṃ janā viduḥ 
paśyanti | yathā śaityameva ghanībhāvāddhimaṃ paśyanti tadvadityarthaḥ || 45 ||

citteva cetyate jāḍyaṃ svapne svamaraṇopamam |
sarvātmatvātsarvaśaktīḥ kurvatī naiti sāmyatām || 46 ||

sarvaśaktīḥ kurvatī āviṣkurvāṇā cidvinā jñānadārḍhyaṃ sāmyatāṃ naiti || 46 ||

manaḥ padārthāditayā sarvarūpaṃ vijṛmbhate |
nānātmācittadeho'yamākāśaviśadākṛtiḥ || 47 ||

nānātmakaścittalakṣaṇo deha ātivāhikaḥ || 47 ||

dehādidehapratibhārūpātmyaṃ tyajatā satā |
vicāryaṃ pratibhāsātma cittaṃ cittena vai svayam || 48 ||

kathamidaṃ boddhuṃ śakyaṃ tatropāyamāha - dehādīti | 
sthūladehādidehatrayapratibhārūpātmatāṃ ca tyajatā satā adhikāriṇā cittenaiva 
cittaṃ pratibhāsātma prātibhāsikaṃ vicāryamityarthaḥ || 48 ||

cittatāmre śodhite hi paramārthasuvarṇatām |
gate'kṛtrima ānandaḥ kiṃ dehopalakhaṇḍakaiḥ || 49 ||

kiṃ tadvicāralakṣaṇe śodhe kṛte cittaṃ bhavati tadāha - citteti | akṛtrimo 
nityaniratiśaya ānandaḥ prāpyata iti śeṣaḥ | tarhi dehādayo'pi śodhyantāṃ tato'pi 
puruṣārthaḥ kiṃ na labhyate tatrāha - kimiti | vṛthā tacchodha ityarthaḥ || 49 ||

yadvidyate śodhyate tadbodhaḥ ke ca svapādapāḥ |
dehādyavidyā satyā cedyukta etāṃ prati grahaḥ || 50 ||

kiṃcāsattvādapi dehāderna śodhanārhatetyāha - yaditi | tadbodhaḥ phalavāniti 
śeṣaḥ | khe kalpitāḥ pādapāḥ ke śodhyamānā dṛṣṭā ityarthaḥ | etāmavidyāṃ 
prati grahaḥ śodhanāgraho yukta ucitaḥ syādityarthaḥ || 50 ||

asatyaviniviṣṭānāṃ dehavācitayā tviha |
ye nāmopadiśantyajñāḥ kiṃcitte puruṣaiḍakāḥ || 51 ||

ata eva hyātmādiśabdā dehe prayuktā api śrutau na dehavācinaḥ 
śruterasatyārthaniṣṭhatvāyogāt | ye tvasatyaviniviṣṭā 
dehātmadṛḍhaniścayāścārvākapāmarādayo dehavācina evātmādiśabdā iti 
manyante teṣāṃ ye kiṃcidapi prāmaṇikaṃ vastūpadiśanti te'jñāḥ puruṣaiḍakāḥ 
puṃspaśava eva | ātmādisatyāstuniṣṭhaśabdānāṃ dehādyasatyavācitayā 
viparītavyutpannānprati satyārthabodhanāśakterityarthaḥ || 51 ||

yathaitadbhāvayetsvāntaṃ tathaiva bhavati kṣaṇāt |
dṛṣṭānto'traindavāhalyākṛtrimendrādiniścayāḥ || 52 ||

kathaṃ tarhyamūrtasya cittasya mūrtadehabhāvaḥ saṃpanna iti 
cedbhāvanayaivetyāśayenāha - yathaitaditi || 52 ||

yadyadyathā sphurati supratibhātmacittaṃ
tattattathā bhavati dehatayoditātma |
deho'yamasti na na cāhamiti svarūpaṃ
vijñānamekamavagamya niricchamāssva || 53 ||

uktamevārthaṃ sphuṭaṃ vadannupasaṃharati - yadyaditi | ayaṃ deho nāsti | 
ahamiti prasiddho'haṃkāraśca nāsti | ata ekarasaṃ vijñānaṃ 
svasvarūpamavagamya niricchaṃ yathā syāttathā āssva tiṣṭhetyarthaḥ || 53 ||

deho'yameṣa ca kilāyamiti svabhāvā-
ddeho'yametadakhilaṃ tata eti nāśam |
yakṣādikalpanavaśādbhayameti bālo
niryakṣadehagata eva kayāpi yuktyā || 54 ||

deho mānuṣādirayaṃ pratyakṣa eṣa dehabhogyaḥ prapañco'yamiti 
svabhāvātsvakalpanāvaśādayamātmā deha eva bhavati etadakhilaṃ bhogyaṃ ca 
bhavati tatastadbhāvāddehanāśamanu nāśameti | yathā'yaṃ bālaḥ kayāpi yuktyā 
niryakṣadehagata eva sannapi 
yakṣatadbhīṣaṇatvagrasitṛtvādikalpanavaśādyakṣeṇa grasto yakṣadehagataḥ 
svapnādau bhavati tadvadityarthaḥ || 54 ||

ityārṣe śrīvāsiṣṭhamahārāmāyaṇe vālmīkīye utpattiprakaraṇe 
jīvāvataraṇakramopadeśo nāmaikanavatitamaḥ sargaḥ || 91 ||

iti śrīvāsiṣṭhamahārāmāyaṇatātparyaprakāśe utpattiprakaraṇe 
jīvāvataraṇakramopadeśo nāmaikanavatitamaḥ sargaḥ || 91 ||


p. 348) 209

dvinavatitamaḥ sargaḥ 92

śrīvasiṣṭha uvāca |

ityuktavānsa bhagavānmayā kamalasaṃbhavaḥ |
raghūdvaha punaḥ pṛṣṭo vākyamākṣipya bhūtapaḥ || 1 ||

ihākṣipya manaḥśaktiramoghā sthāpyate dṛḍhā |
dārḍhye puruṣayatnasya yatheṣṭāropaṇakṣamā || 1 ||

prāktanaṃ vākyamanupapattyudbhāvanenākṣipya punarmayā pṛṣṭaḥ || 1 ||

tvayaiva bhagavanproktāḥ śāpamantrādiśaktayaḥ |
amoghā iti tā eva kathaṃ moghāḥ kṛtāḥ punaḥ || 2 ||

ākṣepaprakārameva darśayati - tvayaiveti | atastvaduktistvaduktiviruddhetyarthaḥ 
|| 2 ||

śāpena mantravīryeṇa manobuddhīndriyāṇyapi |
sarvāṇyeva vimūḍhāni dṛṣṭāni kila jantuṣu || 3 ||

evaṃ lokadṛṣṭavirodho'pītyāha - śāpeneti | tathāca nahuṣasya 
śāpādajagaratvaṃ prāptasya manomohātsvavaṃśajasya bhīmasya grasane 
pravṛttiḥ | tathaiva dhārmikasyāpi saudāsasya śāpādrākṣasatāṃ gatasya 
buddhimohādbrahmavadhādau pravṛttiḥ | gandharvarājasya ca 
śāpāddhṛtarāṣṭrajanmani cakṣurindriyanāśaḥ | evamanyatrāpi dṛṣṭa 
ityarthaḥ || 3 ||

yathaitau pavanaspandau yathā snehatilau yathā |
abhinnau tadvadevaitau manodehau sa eva tat || 4 ||

evaṃ kāryavirodho'pyastītyāśayenāha - yathetyādinā | tṛtīyayathāśabdo 
vahnyauṣṇyādidṛṣṭāntāntarasaṃgrahārthaḥ | kāryakāraṇayorbhedānirūpaṇāt | 
tathāca manaso varaśāpādyanākramaṇe tadabhinne dehe'pi tadanākramaṇaṃ 
syādityādyāśayaḥ || 4 ||

atha nāstīha vā dehaḥ kevalaṃ cetasaiva saḥ |
mudhānubhūyate svapnamṛgatṛṣṇādvicandravat || 5 ||

nanu dehasya manonyūnasattākatvādeva śāpādyākramaṇe'pi na 
manasastatprasaktiriti vivartavādena parihāramāśaṅkate - atheti || 5 ||

ekanāśe dvayoreva nāśo'trābhyupapadyate |
avaśyaṃ bhavituṃ manonāśe dehaparikṣayaḥ || 6 ||

tatrāpi doṣāntaramāha - ekanāśe iti | ekanāśe dvayornāśo 
bhavitumavaśyamupapadyate | yathā manonāśe dehaparikṣayo dṛṣṭaḥ evaṃ 
dehānāśe manaḥparikṣayo'pi saṃbhāvita iti na dehasya manonyūnasattākatā kiṃtu 
samasattākatā | pratyuta cakṣurādyagamyatve 
satyaparokṣaviṣayatvātsvapnādivanmanasa eva dehanyūnasattākateti rajjunāśe 
sarpasyeva dehanāśena manovasthānasaṃbhava iti bhāvaḥ || 6 ||

manaḥ śāpādibhirdoṣaiḥ kathaṃ nākramyate prabho |
kathamākramyate vāpi brūhi me parameśvara || 7 ||

brahmovāca |

na tadastijagatkośe śubhakarmānupātinā |
yatpauruṣeṇa śuddhena na saptāsādyate janaiḥ || 8 ||

tatra prathamaṃ virodhaṃ parihartuṃ varaśāpaprābalyokterautsargikatvaṃ 
bahutaradṛṣṭānusārādavaśyamabhyupeyamityupapādayituṃ 
varaśāpayorapyupajīvyaṃ karmopodbalitapauruṣaprābalyaṃ tāvatsmārayati - 
na taditi || 8 ||

ābrahma sthāvarāntaṃ ca sarvadā sarvajātayaḥ |
sarva eva jagatyasmindviśarīrāḥ śarīriṇaḥ || 9 ||

sthūlasyaivopaghāto dṛṣṭo na sūkṣmasyeti lokadṛṣṭānusāraṃ svoktervaktuṃ 
bhinnasvabhāvau dvau dehau darśayati - ābrahmetyādinā || 9 ||

ekaṃ manaḥśarīraṃ tu kṣiprakāri sadā calam |
akiṃcitkaramanyattu śarīraṃ māṃsanirmitam || 10 ||

tatra māṃsamayaḥ kāyaḥ sarvasyaiva ca saṃgataḥ |
sarvairākramyate śāpaistathā vidyādisaṃcayaiḥ || 11 ||

vidyā abhicārakṛtyādayaḥ | ādipadācchastraviṣādayo gṛhyante teṣāṃ 
saṃcayaiḥ samūhaiḥ || 11 ||

mūkaprāyo hyaśakto'sau dīnaḥ kṣaṇavinaśvaraḥ |
padmapatrāmbucapalo daivādivivaśasthitiḥ || 12 ||

daivādītyādipadādrājapitrādisaṃgrahaḥ || 12 ||

manonāma dvitīyo'yaṃ kāyaḥ kāyavatāmiha |
sa āyatto'pi nāyatto bhūtānāṃ bhuvanatraye || 13 ||

āyattaḥ svādhīnaḥ | nāyatto'svādhīnaḥ || 13 ||

pauruṣaṃ svamavaṣṭabhya dhairyamālambya śāśvatam |
yadi tiṣṭhatyagamyo'sau duḥkhānāṃ tadaninditaḥ || 14 ||

tatra svādhīnatāṃ hetūktyopapādayati - pauruṣamiti | agamyo'nākramaṇīyaḥ | 
tairduḥkhahetubhiraninditaḥ adūṣitaḥ || 14 ||

yathā yathāsau yatate manodeho hi dehinām |
tathā tathāsau bhavati svaniścayaphalaikabhāk || 15 ||

duḥkhānupaghāta iva sukhopacayo'pyasya vardhata ityāha - yatheti || 15 ||

saphalo māṃsadehasya na kaścitpauruṣakramaḥ |
manodehasya saphalaṃ sarvameva svaceṣṭitam || 16 ||

sthūladehasya tu nāyaṃ krama ityāha - saphala iti || 16 ||

pavitramanusaṃdhānaṃ cetaḥ smarati sarvadā |
niṣphalāstatra śāpādyāḥ śilāyāmiva sāyakāḥ || 17 ||

viṣayadoṣairhi mano duṣyennānyadoṣeṇetyāśayenāha - pavitramiti | tathāca na 
lokadṛṣṭavirodhaśaṅkāvasara iti bhāvaḥ || 17 ||

patatvambhasi vahnau vā kardame vā śarīrakam |
mano yadanusaṃdhatte tadevāpnoti tatkṣaṇāt || 18 ||

kāryavirodhamapi pariharati - patatviti || 18 ||

puruṣātiśayaḥ sarvaḥ sarvabhāvopamardane |
dadātyavighnena phalaṃ mano hi manaso mune || 19 ||

sarveṣāṃ dehādibhāvānāmupamardane'pi puruṣātiśayaḥ prayatnaḥ sarvaḥ 
samṛddhaḥ sannavighnena phalaṃ dadāti | tadyaddadāti tanmana eva manasaḥ 
phalaṃ dadāti | pauruṣasyā'pi manobhedatvādityarthaḥ || 19 ||

pauruṣeṇa balenāntaścittaṃ kṛtvā priyāmayam |
kṛtrimendreṇa duḥkhārtirna dṛṣṭā sā manāgapi || 20 ||

yatra viṣayadoṣe'pi manodārḍhye duḥkhādarśanaṃ tatra pavitre viṣaye kiṃ 
vācyamityāśayenendropākhyānādi smārayati - pauruṣeṇeti || 20 ||

p. 349) 209

pauruṣeṇa manaḥ kṛtvā nīrāgaṃ vigatajvaram |
māṇḍavyena jitāḥ kleśāḥśūlaprānte'pi tiṣṭhatā || 21 ||

māṇḍavyasya kathā mahābhāratādau prasiddhā || 21 ||

andhakūpasthitenāpi mānasairyajñasaṃcayaiḥ |
ṛṣiṇā dīrghatapasā saṃprāptaṃ vaibudhaṃ padam || 22 ||

dīrghatapā api yaṣṭukāmo yāgopakaraṇopārjanāya nirgato daivādandhakūpe 
nipatitastatra yāgakālātikrame prasakte manasaiveje | tenendraḥ prasannastaṃ 
kūpāduddhṛtya svapadaṃ nināyeti bhāratādau prasiddham || 22 ||

induputrairnaraireva puruṣādhyavasāyataḥ |
dhyānena brahmatā prāptā sā mayāpi na khaṇḍyate || 23 ||

anye'pi sāvadhānā ye dhīrāḥ suramaharṣayaḥ |
cittātsvamanusaṃdhānaṃ na tyajanti manāgapi || 24 ||

anusaṃdhānamupāsanaṃ jñānaṃ vā || 24 ||

ādhayo vyādhayaścaiva śāpāḥ pāpadṛśastathā |
na khaṇḍayanti taccittaṃ padmaghātāḥ śilāmiva || 25 ||

pāpadṛśo rakṣaḥpiśācādayaḥ | taccittaṃ dhyeyārthaikāgracittaṃ na 
khaṇḍayanti na paribhavanti | padmena ghātāstāḍanāni || 25 ||

ye cāpi khaṇḍitāḥ kecicchāpādyairādhisāyakaiḥ |
svavivekākṣamaṃ teṣāṃ mano manye vipauruṣam || 26 ||

ye saudāsanāhuṣaviśvāmitrādayaḥ | ādipadātkāmakroddhābhimānādisaṃgrahaḥ 
| teṣāṃ mano vipauruṣamadṛḍhapauruṣamityupāsanāyāṃ svavivekākṣamamiti 
jñāne cāsamarthamiti tarkayāmītyarthaḥ || 26 ||

na kadācana saṃsāre sāvadhānamanā manāk |
svapne'pi kaściddṛśye vā doṣajālaiḥ khilīkṛtaḥ || 27 ||

vivekapauruṣadṛḍhe tu manasi nābhilaṣitakṣatirityāha - na kadāciditi | 
dṛśye jāgrati vā || 27 ||

manasaiva manastasmātpauruṣeṇa pumāniha |
svakameva svakenaiva yojayetpāvane pathi || 28 ||

pratibhātaṃ yadevāsya yathābhūtaṃ bhavatyalam |
kṣaṇādeva manaḥ pīnaṃ bālavetālavanmune || 29 ||

īṣatpratibhātamapi manasi ciranirūḍhaṃ pīnaṃ sadyathābhūtaṃ 
satyamivopabhogakṣamaṃ bhavatītyarthaḥ || 29 ||

pratibhāsasyānupadaṃ prāktanīṃ sthitimujjhati |
kulālakarmānupadaṃ ghaṭo mṛtpiṇḍatāmiva || 30 ||

nanu pūrvatanamanuṣyādibhāvapratibhādārḍhyādaindavādestatsthitirapi kuto 
nābhūttatrāha - pratibhāsasyeti | uttaradṛḍhavāsanayā 
pūrvavāsanopamṛdyata iti bhāvaḥ || 30 ||

pratibhāsārthatāmeti kṣaṇādeva mano mune |
spandamātrātmakaṃ vāri yathā tuṅgataraṅgatām || 31 ||

pūrvavāsanopamardanopakṣīṇasyopāsanasya kathaṃ kāryāntarakṣamatā tatrāha 
- pratibhāseti | virodhibhañjanaparyantameva svakārye vilambaḥ taduttaraṃ tu 
kṣaṇādeva niṣpratyūhatvādaupāsanikapratibhāsagocaropāsyārthatāmeti 
prāpnotyeveti nopakṣaya iti bhāvaḥ || 31 ||

anusaṃdhānamātreṇa sūryabimbe'pi yāminīm |
manaḥ paśyatyaśuddhākṣaścandrabimbe dvitāmiva || 32 ||

nanu tathāpi pralayakāle kathaṃ tadviruddhasargakalpanaṃ teṣāṃ tatrāha - 
anusaṃdhānamātreṇeti | na tadīyasarge tvadīyasargasthaṃ kiṃcidanukūlaṃ 
pratikūlaṃ vā tatra tadīyānusaṃdhānamātrasyāpekṣaṇāditi na pralayakāle'pi 
tadvirodha iti bhāvaḥ | aśuddhākṣo'ṅgulyavaṣṭabdhadṛṣṭiḥ || 32 ||

yatpaśyati tadevāśu phalībhūtamidaṃ manaḥ |
saha harṣaviṣādābhyāṃ bhuṅkte tasmāttadeva tat || 33 ||

sraṣṭṛtvavattadbhoktṛtvamapi manasa evetyāha - yaditi | tadeva tat yatkartṛ 
tadeva bhoktṛ ityarthaḥ || 33 ||

pratibhānupadaṃ cetaścandre'pyagniśikhāśatam |
dṛṣṭvā dāhamavāpnoti dagdhaṃ ca paritapyate || 34 ||

uktamarthamudāharaṇena darśayati - pratibheti | pratibhā anusaṃdhānaṃ 
bhojakādṛṣṭodbodhitasaṃskārastadanupadaṃ tadanusāri | tathāca virahiṇāṃ 
prasiddhamityarthaḥ || 34 ||

pratibhānupadaṃ cetaḥ kṣāre'pi hi rasāyanam |
dṛṣṭvā pītvā parāṃ tṛptiṃ yāti valgati nṛtyati || 35 ||

kṣāre ūṣādau | kṣīra iti pāṭhe jale | rasāyanaṃ madhurādirasabhedān | tathā 
coṣṭracchāgādayo'rkanimbādiparṇānyapi madhurīkṛtya bhakṣayantīti dṛśyata 
iti bhāvaḥ || 35 ||

pratibhānupadaṃ ceto vyomanyapi mahāvanam |
dṛṣṭvā lunāti ca punarāropayatyalam || 36 ||

itthaṃ yadeva parikalpayatīndrajālaṃ
kṣipraṃ tadeva paripaśyati tāta cetaḥ |
nāsajjaganna ca sadityavagamya nūnaṃ
lūnāṃ dṛśaṃ vividhamedavatīṃ jahīhi || 37 ||

uktamupasaṃharati - itthamiti | lūnāṃ paricchinnāṃ dṛśaṃ dṛṣṭiṃ jahīhi 
tyaja || 37 ||

ityārṣe śrīvāsiṣṭhamahārāmāyaṇe vālmīkīye utpattiprakaraṇe 
manomāhātmyavarṇanaṃ nāma dvinavatitamaḥ sargaḥ || 92 ||

iti śrīvāsiṣṭhamahārāmāyaṇatātparyaprakāśe utpattiprakaraṇe 
manomāhātmyavarṇanaṃ nāma dvinavatitamaḥ sargaḥ || 92 ||


trinavatitamaḥ sargaḥ 93 

śrīvasiṣṭha uvāca |

iti me bhagavatā pūrvamuktaṃ tadetadadya tubhyaṃ kathitam || 1 ||

mano'tra brahmaṇo jajñe tato'bhūttaijaso vidhiḥ |
tato mohādahaṃkārastato viśvamitīryate || 1 ||

mana upakramameva sargakramaṃ prāguktaṃ 
prapañcayaiṣurvidhisaṃvādamupasaṃharati - itīti | bhagavatā parameṣṭhīnā || 
1 ||

tasmādanākhyānādbrahmaṇaḥ sarvataḥ sarvamanākhyānamutpadyate 
svayameva tadghanatāṃ prāpya manaḥ saṃpadyate || 2 ||

anākhyānādavyākṛtanāmarūpāt | anākhyānaṃ 
sūkṣmatvānnāmasaṃbandhānarhaṃ sarvaṃ prapañcarūapṃ calanātmakaṃ 
nirvikalpakajñānaprakāśitamutpadyate | tatkālena svayameva 
saṃkalpavikalpanātmakamananasāmarthyodbhavena ghanatāṃ prāpya || 2 ||

p. 350) 210

tanmanastanmātrakalpanapūrvakasanniveśaṃ bhavati tatastaijasaḥ puruṣaḥ 
saṃpadyate so'yaṃ brahmetyātmani nāma kṛtavān || 3 ||

tanmātrāṇi sūkṣmabhūtāni tatkalpanāpūrvakaṃ saṃniveśaṃ svāpnaśarīramiva 
vāsanāmayapuruṣākāram | tataḥ saṃniveśopādhestadupahitaḥ puruṣa ātmā 
taijasaḥ tejaḥpradhānaliṅgasamaṣṭyupādhitvāt | so'yaṃ brahmā parameṣṭhī || 3 ||

tena rāma yo'yaṃ parameṣṭhī tanmanastattvaṃ viddhi || 4 ||

tasya jagatsargasaṃkalpakatā manorūpatvādevetyāha - teneti || 4 ||

samanastattvākāro bhagavānbrahmā saṃkalpamayatvādyadeva saṃkalpayati 
tadeva paśyati || 5 ||

tatasteneyamavidyā parikalpitā anātmanyātmābhimānamayīti tena brahmaṇā 
giritṛṇajaladhimayamidaṃ krameṇa jagatparikalpitam || 6 ||

nanu tatsaṃkalpājjagadutpadyatāṃ jīvānāṃ tadabhimānastu kutastatrāha - 
tatasteneti | atrāvidyā anyathāgrahaṇalakṣaṇādhyāsarūpā kāryāvidyā | iti anayā 
rītyā || 6 ||

itthaṃ krameṇa brahmatatvādiyamāgatā sṛṣṭiranyata evāgateyamiti 
lakṣyate || 7 ||

brahmatattvāccidekarasādāgatāpi anyato jaḍātpradhānaparamāṇvādeḥ 
sakāśādāgateti tārkikairlakṣyate || 7 ||

tasmātsarvapadārthānāṃ trailokyodaravartinām |
utpattirbrahmaṇo rāma taraṅgāṇāmivārṇavāt || 8 ||

ekaikasyānekopādānakalpanāgauravānna paramāṇukāraṇatāvādo yuktaḥ | vinā 
kartāraṃ jaḍasya jagadvaicitryaracanānupapatterasaṅgodāsīnasya 
kartṛtvānupapatteśca na pradhānakāraṇatāvādo yuktaḥ | cito 
jaḍākārapariṇāmāyogānna vijñānavipariṇāmavādo yuktaḥ | śūnyasya ca kvāpi 
kāraṇatvādarśanānna tatkāraṇatāvādo'pi yuktaḥ | sarveṣvapi kalpeṣu 
pramāṇābhāvācca nānyata iyamāgatā sṛṣṭiriti niścite 
śrutiprāmāṇyāllāghavāccānirvacanīyamāyāśaktikabrahmavivartavāda eva 
pariśiṣṭa ityāśayenopasaṃharati - tasmāditi || 8 ||

ya evamanutpanne jagati yā brahmaṇaścinmanorūpiṇī sāhaṃkāre parikalpya 
brahma brahmatāmeti || 9 ||

ya utpattiprakāra evamanayā rītyā | tāmevāha - anutpanne ityādinā | 
vivartatvādeva paramārthato'nupanne jagati ahaṃkārasamaṣṭyupādhau brahma 
praviṣṭamiva parikalpya brahmatāṃ parameṣṭhitāmeti || 9 ||

yāstvanyāścicchaktayaḥ sarvaśakterabhinnā eva kalpyante || 10 ||

anyā vyaṣṭyahaṃkāropahitāścicchaktayaścidābhāsāḥ || 10 ||

jagati sphāratāṃ nīte pitāmaharūpeṇa manasā samullasanti || 11 ||

tāḥ pitāmaharūpeṇa manasā samaṣṭimanobhāvena prathamaṃ samullasantītyarthaḥ 
|| 11 ||

ete sahasraśo'pi parivartamānajīvā ucyante || 12 ||

te'bhyutthitā eva cinnabhaso nabhasi tanmātrairāvalitā 
gaganapavanāntarvartinaścaturdaśavidhā ye bhūtajātamadhyatayābhyāse 
tiṣṭhanti tasyā eva prāṇaśaktidvāreṇa praviśya śarīraṃ sthāvaraṃ 
jaṃgamaṃ vāpi bījatāṃ gacchanti || 13 ||

te hi cinnabhasa eva samutthitā nabhasi māyākāśe 
tanmātrairbhūtamātropādhibhirāvalitāḥ santo 
gaganasthapavanasyāvahodvahādibhedabhinnasya vātaskandhabhedasya cāntarvartino 
ye caturdaśavidhā lokāsteṣu yādṛśabhūtajātamadhyavartitayā 
yādṛśavāsanākarmābhyāse ye jīvāstiṣṭhanti tasyā eva bhūtajāteḥ 
prāṇaśaktidvāreṇa śarīraṃ sthāvaraṃ jaṃgamaṃ vā praviśya retoraktādirūpāṃ 
bījatāṃ gacchanti || 13 ||

tadanu yonito jagati jāyante tadanu 
kākatālīyayogenotpannavāsanāpravāhānurūpakarmaphalabhāgino bhavanti || 
14 ||

tataḥ karmarajjubhirvāsanāvalitābhirbaddhaśarīrā bhramantaḥ protpatanti 
ca || 15 ||

tataḥ sādhvasādhuvāsanāsaṃvalitābhiḥ puṇyāpuṇyakarmarajjubhirbaddhaṃ 
śarīraṃ liṅgaśarīraṃ yeṣāṃ tathāvidhāḥ santaḥ protpatantyuttamalokānnipatanti 
nirayeṣu vā || 15 ||

icchaivaitā bhūtajātayaḥ || 16 ||

karmatadvāsanayośca kāmarāga eva bījamiti tanmayā eva jīvā ityāha - 
icchaivaitā iti | tathāca śrutiḥ kāmamaya evāyaṃ puruṣaḥ || 16 ||

kāścijjanasahasrāntāḥ patanti vanaparṇavat |
karmavātyā paribhrāntā luṭhanti girikukṣiṣu || 17 ||

kāmānusārijanmaparamparāmeva mokṣāvasānāṃ caturdhā padyaiḥ prapañcayati 
- kāścidityādinā | kāścidbhūtajātayastajjīvājananaṃ janaḥ | janā janmāni 
tatsahasrāṇyanto'vadhistattvabodhasya yāsāṃ tathāvidhāḥ santaḥ saṃsāre patanti 
tato mucyante ityarthaḥ | vanaparṇavadityādipūrvottarānvayi || 17 ||

aprameyabhavāḥ kāściccitsattājñānamohitāḥ |
cirajātā bhavantīha bahukalpaśatānyapi || 18 ||

kāścittu citsattāyā ajñānena mohitā ata evāprameyā gaṇanādyaparicchedyā 
bhavā janmāni yāsāṃ tathāvidhāścirajātāḥ satya iha saṃsāre 
bahukalpaśatānyapi bhavanti || 18 ||

kāścitkatipayātītā manoramabhavāntarāḥ |
viharanti jagatyasmiñśubhakarmaparāyaṇāḥ || 19 ||

katipayānyatītānyamanoramāṇi bhavāntarāṇi janmāni yāsāṃ tathāvidhāḥ satyaḥ 
sāṃprataṃ śubhakarmaparāyaṇā viharanti tā alpaireva janmabhirbhokṣyanta iti 
śeṣaḥ || 19 ||

p. 351) 210

kāścidvijñātavijñānāḥ parameva padaṃ gatāḥ |
vātodbhūtāḥ payomadhyaṃ sāmudrā iva bindavaḥ || 20 ||

kāścittvitaḥ pūrvameva muktā ityāha - kāściditi | vātodbhūtāḥ sāmudrā 
bindavaḥ payomadhyaṃ samudramiva praviśanti || 20 ||

utpattiḥ sarvajīvānāmitīha brahmaṇaḥ padāt |
āvirbhāvatirobhāvabhaṅgurā bhavabhāvinī || 21 ||

uktamupasaṃharati - utpattirityādinā || 21 ||

vāsanāviṣavaiṣamyavaidhuryajvaradhāriṇī |
anantasaṃkaṭānarthakāryasatkārakāriṇī || 22 ||

nānādigdeśakālāntaśailakandaracāriṇī [antaśabdena maraṇottaraṃ 
gantavyā lokā upalakṣyante teṣu ca] |
racitottamavaicitryavihitā'saṃbhramā'satī || 23 ||

nānādikṣu nānādeśeṣu nānākāleṣu nānāśailakandareṣu ca cāriṇī 
karmaphalabhogasaṃcāravatī | racitairuttamairvaicitryairvihitā āsaṃbhramāḥ 
sarvatobhramā yayā | paramārthatastvasatī || 23 ||

eṣā jagajjāṅgalajīrṇavallī
samyaksamālokakuṭhārakṛttā |
vallīva vikṣubdhamanaḥśarīrā
bhūyo na saṃrohati rāmabhadra || 24 ||

itthaṃ saṃsāravallīṃ prapañcya taducchedopāyamāha - eṣetī | vikṣubdhaṃ 
vikṣepabahulaṃ mana eva śarīraṃ svarūpaṃ yasyāstathāvidhā eṣā jagallakṣaṇā 
mohajāṅgalasya jīrṇavallī rajallatā 
samyaksamālokastattvasākṣātkārastallakṣaṇena kuṭhāreṇa kṛttā chinnā satī | 
vallīveti vyatirekadṛṣṭāntaḥ | bhūyo na saṃrohati mūlājñānocchedādiditi 
bhāvaḥ || 24 ||

ityārṣe śrīvāsiṣṭhamahārāmāyaṇe vālmīkīye utpattiprakaraṇe 
utpattidarśanaṃ nāma trinavatitamaḥ sargaḥ || 93 ||

iti śrīvāsiṣṭhamahārāmāyaṇatātparyaprakāśe utpattiprakaraṇe utpattidarśanaṃ 
nāma trinavatitamaḥ sargaḥ || 93 ||


caturnavatitamaḥ sargaḥ 94 

śrīvasiṣṭha uvāca |

uttamādhamamadhyānāṃ padārthānāmitastataḥ |
utpattīnāṃ vibhāgo'yaṃ śṛṇu vakṣyāmi rāghava || 1 ||

iha dvādaśadhā bhinnā varṇyante jīvajātayaḥ |
upādhiguṇavaicitryāccirāciravimuktigāḥ || 1 ||

pūrvokte jīvānāṃ cirāciramuktivibhāge rāmasya viśeṣajijñāsāṃ 
liṅgairupalakṣya tadvistareṇa vaktuṃ vasiṣṭha uvāca - uttametyādinā | 
sāttvikatāmasarājasabhedenottamādhamamadhyamānāṃ padārthānāṃ 
jīvopādhīnāmitastato bhuvanabhedeṣu yā utpattayaḥ prākkathitāstāsāmayaṃ 
vakṣyamāṇo vibhāgo'sti taṃ vakṣyāmi śṛṇvityarthaḥ || 1 ||

idaṃprathamatotpanno yo'sminneva hi janmani |
idaṃprathamatānāmnī śubhābhyāsasamudbhavā || 2 ||

idaṃprathamatā 1 guṇapīvarī 2 sasattvā 3 adhamasattvā 4 atyantatāmasī 5 rājasī 6 
rājasasāttvikī 7 rājasarājasī 8 rājasatāmasī 9 rājasātyantatāmasī 10 tāmasī 11 
tāmasasattvā 12 tamorājasī 13 atyantatāmasī 14 iti vakṣyamāṇabhedeṣu 
antyayorbhedayoḥ pañcamanavamayorantarbhāvāddvādaśa bhedāḥ pariśiṣyante 
teṣvādyāṃ darśayati - idaṃprathamatotpanna iti | yo jīvaḥ pūrvakalpe 
caramajīvajanmani śamadamādisarvasādhanaguṇasaṃpattāvapi 
śravaṇādyalābhādbalavatpratibandhādvā anutpannajñāno'smin kalpe 
idaṃprathamatayā janmanyeva śamādisarvaguṇasaṃpanno jñānayogya 
utpannastasya sā jīvajātiridaṃprathamatānāmnītyarthaḥ | 
prākkalpīyaśubhābhyāsasamudbhavā hi sā | tasminneva janmani 
muktibhāgityarthaḥ || 2 ||

śubhalokāśrayā sā ca śubhakāryānubandhinī |
sā cedvicitrasaṃsāravāsanāvyavahāriṇī || 3 ||

saiva cetprāktanavairāgyamāndyacchubhalokecchākṛtopāsanakarmādisaṃvalitā 
ata eva vicitrasaṃsāravāsanayā bhogavyavahāriṇī bhogairvāsanākṣaye 
katipayairdaśapañcabhireva bhavairjanmabhirmokṣaṃ prāpayatīti śeṣaḥ | iti hetoḥ 
sā śāntirāgādyubhayaguṇopacitatvādguṇapīvarītyuktetyarthaḥ || 3 ||

bhavaiḥ katipayairmokṣamityuktā guṇapīvarī |
tādṛkphalapradānaikakāryākāryānumānadā || 4 ||

tṛtīyāmāha - tādṛgiti | tādṛkśabdo vīpsitavyaḥ | tādṛśāni 
tādṛśāni yāni sukhaduḥkhaphalāni tatpradānalakṣaṇairekairmukhyairliṅgaiḥ 
prākkalpīyayoḥ kāryākāryayoḥ puṇyapāpayoranumānadā anumāpayitrī sāpi 
kramātsattvopacaye śatāvadhijanmabhirmokṣabhāgityarthādgamyate || 4 ||

tena rāma sasattveti procyate sā kṛtātmabhiḥ |
atha ceccitrasaṃsāravāsanāvyavahāriṇī || 5 ||

caturthīmāha - atheti || 5 ||

atyantakaluṣā janmasahasrairjñānabhāginī |
tādṛkphalapradānaikadharmādharmānumānadā || 6 ||

atyantakaluṣā prāktanakalpasaṃcitabahuduṣkarmadurvāsanāmālinyavatī | 
tādṛgityādi prāgvat || 6 ||

asāvadhamasattveti tena sādhubhirucyate |
saiva saṃkhyātigānantajanmavṛndādanantaram || 7 ||

pañcamīmāha - saiveti | saiva tādṛglakṣaṇaiva satī 
adhyātmaśāstravaimukhyāhasminkalpe saṃdigdhamokṣā 
kathaṃcitsaṃbhāvitamokṣā || 7 ||

p. 352) 211

saṃdigdhamokṣā yadi tatprocyate'tyantatāmasī |
anadyatanajanmā tu jātistādṛśakāriṇī || 8 ||

ṣaṣṭhīṃ lakṣayati - anadyataneti | yā tu 
jātiranadyatanajanmāpūrvakalpīyavāsanānusāriṇī ata eva tādṛśacaritrakāriṇī 
dvitribhavāntarā etatkalpīyadvitrijanmamadhye madhyamā manuṣyādirūpā yā 
utpattistādṛkkāryā tadanurūpasvarganarakādiprāpikā saṃdigdhamohā sā 
rājasītyarthaḥ || 8 ||

yotpattirmadhyamā puṃso rāma dvitribhavāntarā |
tādṛkkāryā tu sā loke rājasī rājasattama || 9 ||

aviprakṛṣṭajanmāpi socyate kṛtabuddhibhiḥ |
sā hi tanmṛtimātreṇa mokṣayogyā mumukṣubhiḥ || 10 ||

saptamīṃ lakṣayati - aviprakṛṣṭeti | sā yadā 
rājasaduḥkhānubhavaprayuktavairāgyādisaṃpattyā aviprakṛṣṭajñānajanmāpi 
bhavati tadā tatratyamṛtimātreṇa mokṣayogyā mumukṣubhiḥ procyate | saiva 
mayā tādṛkkāryaliṅgakānumānena rājasasāttvikī proktetyarthaḥ || 10 ||

tādṛkkāryānumānena proktā rājasasāttvikī |
saiva ceditarairalpairjanmabhirmokṣabhāginī || 11 ||

aṣṭamīṃ lakṣayati - saiva cediti | 
itarairaktamānuṣātiriktairatyaryakṣagandharvādijanmabhiḥ kramājjñāna * 

tattādṛśī hi sā tajjñaiḥ proktā rājasarājasī |
saiva janmaśatairmokṣabhāginī cecciraiṣiṇī || 12 ||

navamīṃ lakṣayati - saiva janmaśatairiti || 12 ||

tvaduktā tādṛgārambhā sadbhī rājasatāmasī |
saiva saṃdigdhamokṣā cetsahasrairapi janmanām || 13 ||

tādṛgārambhā rājasatāmasakra * *? 
pabhojakakarmopāsanadyārambhavatī | daśamī lakṣayati - saiveti || 13 ||

taduktā tādṛśārambhā rājasātyantatāmasī |
bhuktajanmasahasrā tu yotpattirbrahmaṇo nṛṇām || 14 ||

ekādaśīmāha - mukteti | brahmaṇo hiraṇyagarbhādyā utpattiḥ 
kalpādāvāvirbhāvaḥ || 14 ||

ciramokṣā hi kathitā tāmasī sā maharṣibhiḥ |
tajjanmanaiva mokṣasya bhāginī cettaducyate || 15 ||

ciramokṣā kalpāntaramokṣā | dvādadhīmāha - tajjanmanaiveti | tajjanmanā 
tāmasaprathamajanmanā | tāmase dānavarakṣaḥpiśācādijanmani 
sattvotkarṣātprahlādakarkaṭyādīnāṃ jñānaṃ prasiddhamiti bhāvaḥ || 15 ||

tajjñaistāmasasattveti tādṛśārambhaśālinī |
bhavaiḥ katipayairmokṣabhāginī cettaducyate || 16 ||

rājasatāmasī prākproktā tasyā eva kāryapaurvāparyeṇa trayodaśīmāha - 
bhavairiti || 16 ||

tamorājasarūpeti tādṛśairguṇabṛṃhitaiḥ |
pūrvajanmasahasrāḍhyā purojanmaśatairapi || 17 ||

guṇabṛṃhitai rajastamobahulaphalairupalakṣite ityarthaḥ || 17 ||

mokṣāyogyā tataḥ proktā tajjñaistāmasatāmasī |
pūrvaṃ tu janmalakṣāḍhyā janmalakṣaiḥ puro'pi cet || 18 ||

caturdaśī vidhāmāha - pūrvamiti || 18 ||

saṃdigdhamokṣā tadasau procyate'tyantatāmasī |
sarvā etāḥ samāyānti brahmaṇo bhūtajātayaḥ || 19 ||

sarvāsāmupādhidvārā brahmaprabhavatvaṃ brahmābhedasaṃbhāvanāya 
dṛṣṭāntabhedairdraḍhavannāha - sarvā etā iti || 19 ||

kiṃcitpracalitā bhogātpayorāśerivormayaḥ |
sarvā eva viniṣkrāntā brahmaṇo jīvarāśayaḥ || 20 ||

svatejaḥspanditābhogāddīpādiva marīcayaḥ |
sarvā eva samutpannā brahmaṇo bhūtapaṅktayaḥ || 21 ||

svamarīcivalodbhūtā jvalitāgneḥ kaṇā iva |
sarvā evotthitāstasmādbrahmaṇo jīvarāśāḥ [dṛśyadṛśya iti 
pāṭhaḥ] || 22 ||

kaṇāḥ sphuliṅgāḥ || 22 ||

mandāramañjarīrūpāścandrabimbādivāṃśavaḥ |
sarvā eva samutpannā brahmaṇo dṛśyadṛṣṭayaḥ || 23 ||

yathā viṭapinaścitrāstadrūpā viṭapadhiyaḥ |
sarvā eva samutpannā brahmaṇo jīvapaṅktayaḥ || 24 ||

viṭapaśriyaḥ śākhāśobhāḥ || 24 ||

kaṭakāṅgadakeyūrayuktayaḥ kanakādiva |
sarvā evotthitā rāma brahmaṇo jīvarāśayaḥ || 25 ||

nirjharādamalohyotātpayasāmiva bindavaḥ |
ajasyaivākhilā rāma bhūtasaṃtatikalpanāḥ || 26 ||

evamaṃśāṃśibhāvakalpanayā abhedayogyatāṃ pradarśya 
upādhimithyātvapradarśanenābhedaṃ darśayati - ajasyaiveti || 26 ||

ākāśasya ghaṭasthālīrandhrākāśādayo yathā |
sarvā evotthitā lokakalanā brahmaṇaḥ padāt || 27 ||

upādhimithyātvaṃ tadananyatvanyāyopapādanena dṛṣṭānte darśayituṃ jagato 
brahmakāryatvamāha - sarvā evetyādinā || 27 ||

sīkarāvartalaharībindavaḥ payaso yathā |
sarvā evotthitā rāma brahmaṇo dṛśyadṛṣṭayaḥ || 28 ||

mṛgatṛṣṇātaraṅgiṇyo yathā bhāskaratejasaḥ |
sarvā dṛśyadṛśo draṣṭurvyatiriktā na rūpataḥ || 29 ||

śītaraśmerita jyotsnā svāloka iva tejasaḥ |
evametā hi bhūtānāṃ jātayo vividhāśca yāḥ || 30 ||

svasya ālokaḥ prabheva | upasaṃharati - evamityādinā || 30 ||

yasmādeva samāyānti tasminneva viśanti ca |
kāścijjanmasahasrānte jātayaścirakālikāḥ |
kāścitkatipayātītajanmarūpā vyavasthitāḥ || 31 ||

samāyāntyāvirbhavanti | viśanti upādhivilayenaikyamāpadyante | kāścidityādiḥ 
prāguktasyānuvādaḥ || 31 ||

p. 353) 211

itthaṃ jagatsu vividheṣu vicitrarūpā-
stasyecchayā bhagavato vyavahāravatyaḥ |
āyānti yānti nipatanti tathotpatanti
rūpadhiyaḥ kaṇapaṭā iva pādakotthāḥ || 32 ||

tasyeśvarātmano bhagavato brahmaṇo vyavahāravatyo rūpaśriya upādhirūpāṇyeva 
śrīryāsāṃ tathāvidhāḥ prāguktajīvajātayo nipatanti bhavādbhavāntare bhramanti | 
pāvakotthāḥ kaṇaghaṭāḥ sphuliṅgasamūhā iva || 32 ||

ityārṣe śrīvāsiṣṭhamahārāmāyaṇe mokṣopāyeṣūtpattiprakaraṇe 
brahmaṇaḥ sarvamutpadyata iti kathanaṃ nāma caturnavatitamaḥ sargaḥ || 94 ||

iti śrīvāsiṣṭhamahārāmāyaṇatātparyaprakāśe utpattiprakaraṇe brahmaṇaḥ 
sarvamutpadyata iti kathanaṃ nāma caturnavatitamaḥ sargaḥ || 94 ||


pañcanavatitamaḥ sargaḥ 95

śrīvasiṣṭha uvāca |

abhinnau karmakartārau samameva parātpadāt |
svayaṃ prakaṭatāṃ yātau puṣpāmodau taroriva || 1 ||

aprabuddhajanaughasya prabodhāya na vastutaḥ |
karmakartroḥ sahodbhūtirākṣipyeha samarthyate || 1 ||

brahmaṇa eva kalpādau sarvā jīvajātaya āvirbhavantītyuktibyājena 
brahmaivopādhiṣu jīvabhāvena praviṣṭamiti darśitam | evaṃca āgantuke jīvabhāve 
na prāktanaṃ karma nimittaṃ vaktuṃ śakyam | tasya prāktanakartṛsāpekṣatvāt | 
tadartha jīvasyānāditvābhyupagame tu na brahmaṇaḥ prāgukta aupādhiko 
jīvabhāvaḥ samarthayituṃ śakya ityubhayathāpi doṣaṃ prasaktaṃ 
dṛṣṭibhedāśrayeṇa parihariṣyan gūḍhābhisaṃdhiḥ pariśeṣādyauktikadaśā 
sahotpatti * *? darśayati - abhisrāviti | 
anyonyatādātmyakalpanādabhinno ataḥ samaṃ yugapadeva parātparadādbrahmaṇaḥ 
sakāśātsvayaṃ svasvabhāvavaśādeva sargādau prakaṭatāṃ yātau | tathāca 
bhagavato vākyam - na kartṛtvaṃ na karmāṇi lokasya sṛjati prabhuḥ | na 
karmaphalasaṃyogaṃ svabhāvastu pravartate || iti || 1 ||

sarvasaṃkalpanāmukte jīvā brahmaṇi nirmale |
sphuranti vitate vyomni nīlimevājñacakṣuṣaḥ || 2 ||

tadāvirbhāve tādāgryādhyāye ca jīvānāṃ svabhāvaśabditaṃ * *? 
nameva heturiti sadṛśāntamāha - sarveti || 2 ||

aprabuddhajanācāro yatra rāghava dṛśyate |
tatra brahmaṇa utpannā jīvā ityuktayaḥ sthitāḥ || 3 ||

ata eva sṛṣṭivādo'yabhaṅgasaṃmatavyavahārabhūmāveva(?) na 
paramārthapade ityāha - aprabuddheti || 3 ||

saṃprabuddhajanācāre vaktumetanna śobhanam |
yadbrahmaṇa idaṃ jātaṃ na jātaṃ ceti rāghava || 4 ||

na nirodho na cotpattirna baddho na ca sādhakaḥ | na mumukṣurna vai muktirityevā 
paramārthatā | tadetadbrahmāpūrvamanāparamanāntarama * * * * 
na jagato jīvānāṃ karmaṇāṃ vā utpattyādikaṃ tanniṣedho vā vaktuṃ śakya 
ityāha - saṃprabuddheti || 4 ||

kācidvā kalanā yāvanna nītā rāghava prathām |
upadeśyopadeśaśrīstāvalloke na śobhate || 5 ||

tarhi paramārthopadeśake śāstre kima *? ra * * * * 
5 ||

ato bhedadṛśā dīnāmaṅgīkṛtyopadiśyate |
brahmedamete jīvā vai veti vācāmayaṃ kramaḥ || 6 ||

yāvadvyavahārakālamaṅgīkṛtyetyarthaḥ | vai iti niścaye | vā iti saṃśaye | 
itiśabdaḥ prakāre | yāvatpramāṇa * *? śodhaṃ niścayena 
yāvatprameyanirṇayaṃ saṃśayena prakāreṇāṅgīkṛtyetyarthaḥ || 6 ||

iti dṛṣṭo nirāsaṅgādbrahmaṇo jāyate jagat |
tajaṃ tadeva taddhetugataṃ duravabodhataḥ || 7 ||

loke'pyanyupa * * *? vādo bahuśaḥ prasiddhaḥ ityāha - iti 
dṛṣṭa iti | yadyabhyu * *? dvaitaṃ tarhi kathamapodyate tatrāha - 
nirāsaṅgāditi | nirāsaṅgāda * * *? dvitīyādbrahmaṇo  * 
| * * *? dutpatteḥ prāk hetu * * * * * 

merumandarasaṃkāśā vahavo jīvarāśayaḥ |
utpattyotpattya saṃlīnāstasminneva pare pade || 8 ||

tadupādā * * *? tu kālatraye'pi tatraivotpadma līyamānātvā 
dṛśante(?) || 8 ||

athānantāḥ sphurantyete jāyamānāḥ sahasraśaḥ |
nānākakughnikubjeṣu pādapeṣviva pa *? vāḥ || 9 ||

jīvaughāścodbhaviṣyanti madhāviva navāṅkurāḥ |
tatraiva layameṣyanti grīṣme madhurasā iva || 10 ||

tiṣṭhantyajasraṃ kāleṣu ta evānye ca bhūriśaḥ |
jāyante ca pralīyante parasmiñjīvarāśayaḥ || 11 ||

puṣpāmodādipābhinnau pumānkarma ca rāghava |
parameśātsamāyāte tatraiva viśataḥ śanaiḥ || 12 ||

mūḍhābhisaṃdhimupasaṃharati(?) - puṣpāmodāviti | abhinnāviti 
| puṣpāmodāviti dṛṣṭāntaviśeṣa * * * * *(##?

dṛṣṭamete jagatyasmindaityoraganarāmarāḥ |
udbhavantyabhavā bhāvaiḥ prasphuranti punaḥ punaḥ || 13 ||

sahotpattikalanāyāṃ dṛṣṭānusāro'pyastītyāha - dṛṣṭamiti | vastuvṛtyā 
abhāvā api bhāvairvāsanābhūtamātropādhibhirudbhavanti tatkālaṃ prasphuranti 
saṃcalanti ceti sahotpattitādātmyayoḥ pratyakṣaṃ darśanādityarthaḥ || 13 ||

p. 354) 212

heturviharaṇe teṣāmātmavismaraṇādṛte |
na kaścillakṣyate sādho janmāntaraphalapradaḥ || 14 ||

tathāca tadutpattau na karmāṇi na vā anyannimittaṃ kartṛpūrvakatvātteṣāmataḥ 
pariśeṣātprāguktājñānamekamevetyāha - heturiti | ayamabhisaṃdhiḥ | na 
tāvatkarturanāditā vaktuṃ śakyā kartṛtvasya svābhāvikatve 
anādisvabhāvasyāgnyauṣṇyasyevopāyasahasrairapyaparihāryatayā'nirmokṣaprasaṇ
^gāt | aupādhikatve sa upādhiravidyaiva vā syādanyo vā | ādye phalataḥ 
saiddhāntikapariśeṣapakṣāntargatiḥ | kiṃca avidyāyā ātmani 
kartṛtāpādakatvaṃ svata eva vā anyasāpekṣatayā vā | na svataḥ 
suṣuptimūrcchāpralayeṣvapyātmanaḥ [pyanātmana iti pāṭhaḥ] 
kartṛtvāpādanāpatteḥ | anyasāpekṣatayā cedyatsāpekṣā satyavidyā 
kartṛtāmāpādayati sa evopādhiḥ syānnāvidyā | nahyupādherupādhirbhavatīti | 
dvitīye'pi sa upādhiravidyākāryaṃ svatantro vā | svātantrye yadyanādistarhi 
suṣuptipralayayorapi kartṛtāmāpādayet | yadi sādistarhi tadupahitakartṛrūpamapi 
sādyeveti nānādikartṛsiddhiḥ | avidyākāryopādhipakṣe'pyayameva doṣa iti 
nityasyāpyātmanaḥ kartrupādhisaṃbandhasya pratikalpaṃ pratidinaṃ ca 
bhedāttadadhīnasyopahitakartṛrūpasya karmasahotpattiḥ 
karmaśaktimadupādhitādātmyarūpatā ca tatra cātmavismaraṇameva bījamiti pakṣa 
eva yauktikadṛśā pariśiṣyate | etebhyo bhūtebhyaḥ samutthāya tānyevānu 
vinaśyati iti śrutirapyatrānukūleti || 14 ||

śrīrāma uvāca |

avisaṃvādinārthe yadyatprāmāṇikadṛṣṭibhiḥ |
vītarāgairvinirṇītaṃ tacchāstramiti kathyate || 15 ||

asminpakṣe anupapattimupapādayiṣyan rāmastadupayoginīṃ bhūmikāṃ racayituṃ 
śāstralakṣaṇamāha - avisaṃvādineti | alaukike dharme brahmaṇi ca pramāṇaṃ 
śrutistatprabhavā dṛṣṭiryeṣāṃ taiḥ prāmāṇikadṛṣṭibhirvītarāgaiśca 
manvādibhirdharmādharmarūpe arthe svamūlaśrutyavisaṃvādinā 
jaiminīyāditantrasiddhanyāyakalāpena yadyadvinirṇītaṃ nirṇīya nibaddhaṃ 
smṛtipurāṇakalpasūtretihāsādi tacchāstramiti kathyate | tathāca 
śrutayastanmūlasmṛtyādayaścālaukikārthe mānamityāśayaḥ || 15 ||

mahāsattvaguṇopetā ye dhīrāḥ samadṛṣṭayaḥ |
anirdeśyakalopetāḥ sādhavasta udāhṛtāḥ || 16 ||

evaṃ sadācāro'pi mānamiti vaktuṃ satāṃ lakṣaṇamāha - mahāsattveti | 
mahatā atyantaviśuddhena sattvaguṇenopetāḥ | dhīrā 
viṣayairduḥkhasthānaiścāprakampyāḥ samadṛṣṭayaḥ arāgadveṣāḥ | 
anirdeśyā śabdenābhilapitumaśakyā yā niratiśayānandabrahmasākṣātkārakalā 
tadupetāḥ | te sādhavaḥ santa ityarthaḥ || 16 ||

dvayaṃ hi dṛṣṭirbālānāṃ siddhaye sarvakarmaṇām |
sādhuvṛttaṃ tathā śāstraṃ sarvadaivānuvartate || 17 ||

sādhuvṛttamuktalakṣaṇānāṃ satāmācāraḥ śāstraṃ śrutismṛtī ceti dvayaṃ 
bālānāmajñātatattvānāṃ śiṣṭānāṃ dṛṣṭirnetradvayaṃ 
dharmabrahmatattvadarśanāyetyarthaḥ || 17 ||

sādhusaṃvyavahārārthaṃ śāstraṃyo nānuvartate |
bahiḥkurvanti taṃ sarve sa ca duḥkhe nimajjati || 18 ||

sādhuḥ svargamokṣopayogī yaḥ saṃvyavahārastadarthaṃ tatprayojanaṃ śāstraṃ 
sarve śiṣṭā iti śeṣaḥ || 18 ||

iha loke ca vede ca śrutiritthaṃ sadā prabho |
yathā karma ca kartā ca paryāyeṇeha saṃgatau || 19 ||

iha asmin loke prāmāṇikajane vede ca itthaṃ śrūyata iti śrutirni rūḍhapravādaḥ | 
astīti śeṣaḥ | pravādamevābhilapya darśayan vivakṣitamarthamāha - 
yathetyādinā | paryāyeṇa ayaugapadyena | hetuphalabhāveneti yāvat || 19 ||

karmaṇā kriyate kartā kartrā karma praṇīyate |
bījāṅkurādivannyāyo lokavedokta eva saḥ || 20 ||

tadeva spaṣṭamāha - karmaṇeti | praṇīyate niṣpādyate || 20 ||

karmaṇo jāyate janturbījādiva navāṅkuraḥ |
jantoḥ prajāyate karma punarbījamivāṅkurāt || 21 ||

yayā vāsanayā janturnīyate bhavapañjare |
tadvāsanānurūpeṇa phalaṃ samanubhūyate || 22 ||

karmeva vāsanāpi prāktanī kartṛheturityāha - yayeti | samanubhūyate tena 
jantuneti śeṣaḥ || 22 ||

evaṃ sthite kathaṃ nāma janmabījena karmaṇā |
vinotpattistvayā proktā bhūtānāṃ brahmaṇaḥ padāt || 23 ||

evaṃ bhūmikāṃ kṛtvā kartṛkarmaṇoḥ sahotpattipakṣamākṣipati - evaṃ 
sthite iti | sahotpattipakṣe hi prāktanaṃ karma vinaivotpattiriti phalitaṃ taccāyuktam | 
sādhukārī sādhurbhavati pāpakārī pāpo bhavati puṇyo vai puṇyena karmaṇā 
bhavati pāpaḥ pāpena karmaṇā jāyate jantuḥ 
ityādiśrutismṛtiśiṣṭapravādavirodhādityarthaḥ || 23 ||

pakṣeṇānena bhagavanbhavatā janmakarmaṇoḥ |
tiraskṛtā jagajjātā sā'vinābhāvitaitayoḥ || 24 ||

anena sahotpattipakṣeṇaitayorjīvakarmaṇorjagati jātā pramāṇanirūḍhā 
avinābhāvitā anvayavyatirekaśālinī parasparahetuphalatā tiraskṛtā 
bhavatetyarthaḥ || 24 ||

brahmaṇyakāraṇe brahmanbrahmādiṣu phaleṣu ca |
karmaṇāṃ phalamastīti dvayaṃ loke pramārjitam || 25 ||

karmaṇāṃ akāraṇe advayatvātsvātiriktakāraṇaśūnye māyāśabale brahmaṇi 
viyadādisthūladehāntabhogāyatanasargarūpaṃ phalamasti tatphaleṣu brahmādiṣu 
hiraṇyagarbhādisthūlasūkṣmopādhiṣu bhogatātsāmagrīsargarūpaṃ phalamastīti 
loke prasiddhaṃ pravādadvayaṃ tvayā pramārjitamityarthaḥ || 25 ||

saṃjāte saṃkare loke karmasvaphaladāyiṣu |
mātsyanyāye vilasati nāśa evāvaśiṣyate || 26 ||

doṣāntaramapyāha - saṃjāta iti | karmasvaphaladāyiṣu niṣphaleṣu satsu 
narakādibhayābhāvānmatsyairiva balavadbhirhiṃsanabhakṣaṇairmātsyanyāye 
vilasati sati || 26 ||

p. 355) 212

kiṃ tatkṛtaṃ bhavatyeva bhagavanbrūhi tattvataḥ |
enaṃ me saṃśayaṃ sphāraṃ chindhi vedyavidāṃvara || 27 ||

tattasmāt he brahman tattvato yathārthato brūhi | kṛtaṃ karma phalātmanā 
bhavatyeva kiṃvā neti enaṃ saṃśayaṃ chindhi || 27 ||

śrīvasiṣṭha uvāca |

sādhu rāghava pṛṣṭo'smi tvayā praśnamimaṃ śubham |
śṛṇu vakṣyāmi te yena bhṛśaṃ jñānodayo bhavet || 28 ||

itthamākṣipto vasiṣṭhaḥ prāmāṇikamākṣepaṃ praśaṃsaṃstatsamādhiṃ 
pratijānīte - sādhviti || 28 ||

mānaso'yaṃ samunmeṣaḥ kalākalanarūpataḥ |
etattatkarmaṇāṃ bījaṃ phalamasyaiva vidyate || 29 ||

sahotpattipakṣe'pi yathā na kaściddoṣastathopapādayituṃ bhūmikāṃ racayati - 
mānasa iti | yaddhi manasā dhyāyati tadvācā vadati tatkarmaṇā karoti iti 
śrutermanaḥsaṃbandhī yaḥ kalākalanarūpataḥ kriyākauśalapratisaṃdhānarūpeṇa 
samunmeṣo vikāsaḥ etattatprasiddhaṃ karmaṇāṃ bījam | kathaṃ jñāyate | yataḥ 
asyaivottaratra kriyāniṣpattirūpaṃ phalaṃ vidyate 
nāmanaḥpūrvakadehaceṣṭāmātrasyetyarthaḥ || 29 ||

yadaiva hi manastattvamutthitaṃ brahmaṇaḥ padāt |
tadaiva karma jantūnāṃ jīvo dehatayā sthitaḥ || 30 ||

phalamasyaiva vidyate iti yaduktaṃ tadudāhṛtya darśayati - yadaiveti | 
ādisarge parabrahmaṇaḥ padādyadaiva manolakṣaṇaṃ tattvaṃ vastūtthitaṃ tadaiva 
jantūnāṃ tadupādhyāvirbhūtasamaṣṭivyaṣṭijīvānāṃ karmāpyutthitam | jīvaśca 
prāktanavāsanānusāridehatayā dehāhaṃbhāvena sthitaḥ | tathāca śrutiḥ - 
tanmano'kuruta ātmanvī syāmiti so'rcannacarat iti ca | 
manojanmādhīnamevātmanvitāśabditadehitvaṃ saṃcaraṇalakṣaṇaṃ karma ca 
darśayati | yadyadbhavanti tadā bhavanti iti ca śrutyantaram | tathāca mana eva 
kartṛ nātmeti darśayituṃ mayā sahotpattipakṣo darśita iti bhāvaḥ || 30 ||

kusumāśayayorbhedo na yathā bhinnayoriha |
tathaiva karmamanasorbhedo nāstyavibhinnayoḥ || 31 ||

evaṃ kartṛkarmābedokterapi karmaṇo manodharmataiva nātmadharmatā 
kauṭasthyasvabhāvavirodhāditi pradarśane tātparyamiti sadṛṣṭāntamāha - 
kusumeti | āśayo'trāntastha āmodaḥ || 31 ||

kriyāspando jagatyasminkarmeti kathito budhaiḥ |
pūrvaṃ tasya mano dehaṃ karmātaścittameva hi || 32 ||

nanu karmaśabdena yajñādistajjanyamadṛṣṭaṃ vocyate | tatrādyo dehadharmaḥ 
dvitīyastu bhoktṛsamavāyī tatkathaṃ manodharmatānayostatrāha - kriyeti | 
kriyaiva hi karmasaṃskārātmanā manasi sthitā adṛṣṭaphalātmanā āvirbhūtā 
dehasvarganarakādirūpā bhavati | evaṃca tasya karmaṇa āśrayo dehamapi pūrva 
mana eva | savijñāno bhavati savijñānamevānvavakrāmati iti śrutya manaso 
bhāvidehākārābhimānaṃ prāptasyaiva pūrvadehādutkramaṇaśruteḥ | 
ātivāhikadehasyaiva vāsanābalena sthūladehatākalpanamiti prāgvyutpādanācca | 
ataścittaṃ manaeva karmadharmakatvātkarmetyarthaḥ || 32 ||

na sa śailo na tadvyoma na so'bdhiśca na viṣṭapam |
asti yatra phalaṃ nāsti kṛtānāmātmakarmaṇām || 33 ||

evaṃca tvaduktaḥ karmanaiṣphalyadoṣo'pi parihṛto manaḥkāryasya sarvasyāpi 
prapañcasya karmaphalatvopapatterityāśayenāha - na sa iti | phalaśabdo 
bhāvapradhānaḥ | phalatvamityarthaḥ || 33 ||

aihikaṃ prāktanaṃ vāpi karma yadracitaṃ sphurat |
pauruṣo'sau paro yatno na kadācana niṣphalaḥ || 34 ||

racitaṃ sāvadhānamanuṣṭhitaṃ sāṅgatayā ca sphuradvirājamānaṃ yatkarma asau 
pauruṣaḥ prayatna eva saca kadācana kadācidapi niṣphalo netyarthaḥ | 
ayamabhiprāyaḥ - avidyotthaṃ mana eva 
kriyāśaktimattvāccidātmaupādhitvācca kartṛbhoktṛ ca | tacca annamayaṃ hi 
somya manastanmano'kuruta trīṇyātmane'kuruta mano vācaṃ prāṇam ityādiśruteḥ 
prāguktayukteśca | yadyapi pratikalpaṃ pratidinaṃ cotpadya pralīyate tathāpi 
pratyahamāvirbhūya niśi tamasi tirobhavantī kuḍyacchāyeva 
pratidarpaṇasaṃnidhānamāvirbhūya darpaṇāpasaraṇe 
ritobhavanmukhapratibimbamiva ca 
tadevedamityabādhitapratyabhijñāprāmāṇyādupahitātmaikyācca na bhidyate 
ityanādyapi bhavati | nahi nāśo nāma śūnyatāpattirutpattirvā asataḥ sattvaṃ yena 
pratyahaṃ suṣuptau nāśādbhedaḥ syāt | 
satkāryavādāśrayaṇāccāvidyābījātmanā satoreva 
prāktanakartṛkarmaṇostatphalaviyadādiprapañcasya ca sahotpattyabhyupagame'pi 
na kṛtahānākṛtābhyāgamaprasaṅga iti na śāstraprāmāṇyabādho na vā 
mātsyanyāyaprasaktirna vā janmakarmaṇoravinābhāvaniyamapramārjanaṃ mana 
eva tirobhūtāvasthamāvirbhūtāvasthaṃ 
cāvidyetyabhyupagamāccātmavismaraṇaikahetupariśeṣoktirapyaviruddheti tattvamiti 
|| 34 ||

kṛṣṇatāsaṃkṣaye yadvatkṣīyate kajjalaṃ svayam |
spandātmakarmavigame tadvatprakṣīyate manaḥ || 35 ||

sahotpattyaikyapakṣābhyupagamasya kiṃ phalaṃ tadāha - kṛṣṇateti | tathāca 
karmamanasoranyataranāśārthinā spandātmakasya prāṇasya manaso vā 
nirodhalakṣaṇo haṭhayogo rājayogo vābhyasanīya iti tatphalamiti bhāvaḥ || 35 ||

karmanāśe manonāśo manonāśo hyakarmatā |
muktasyaiṣa bhavatyeva nāmuktasya kadācana || 36 ||

yogajanyasākṣātkāreṇāvidyānāśe cātyantika ubhayanāśo bhavati 
nānyathetyāśayena muktasyetyuktiḥ || 36 ||

vahnyauṣṇayoriva sadā śliṣṭayościttakarmaṇoḥ |
dvayorekatarābhāve dvayameva vilīyate || 37 ||

śliṣṭayostādātmyena saṃgatayoḥ || 37 ||

p. 356) 213

cittaṃ sadā spandavilāsametya
spandaikarūpaṃ nanu karmaviddhi |
karmātha cittaṃ kila dharmakarma-
padaṃ gate rāma paraspareṇa || 38 ||

ekanāśe aparanāśa ityatropapattiṃ darśayannupasaṃharati - cittamiti | 
yataścittaṃ spandavilāsametya vihitaniṣiddhaniṣpādanena 
puṇyapāpātmakadharmādharmākārapariṇāmi bhavati | atha karma ca 
tatphalabhogānurūpaspandātmakavilāsametya cittaṃ bhavati | ataste paraspareṇa 
nimittena dharmapadaṃ karmapadaṃ ca gate vācakatvena prāpte 
dharmakarmaśabdābhyāṃ loke vyavahriyete ityarthaḥ || 38 ||

ityārṣe śrīvāsiṣṭhamahārāmāyaṇe vālmīkīye de0 mo0 u0 
karmapuruṣayoraikyapratipādanaṃ nāma pañcanavatitamaḥ sargaḥ || 95 ||

iti śrīvāsiṣṭhamahārāmāyaṇatātparyaprakāśe utpattiprakaraṇe 
karmapuruṣayoraikyapratipādanaṃ nāma pañcanavatitamaḥ sargaḥ || 95 ||


ṣaṇṇavatitamaḥ sargaḥ 96 

śrīvasiṣṭha uvāca |

mano hi bhāvanāmātraṃ bhāvanā spandadharmiṇī |
kriyā tadbhāvitārūpaṃ phalaṃ sarvo'nudhāvati || 1 ||

manasaḥ karmavaicityādiha nānāvidhākṛteḥ |
vyākhyāyante'bhidhāmedāstattvaṃ cāsya viśuddhaye || 1 ||

uktārthaprapañcanārthasya sargasyārthaṃ saṃkṣipyādau darśayati - mana iti | 
anubhūtānāmarthānāṃ bhāvanā vibhāvanākhyaṃ vikalpaṃ tanmātram | sā 
bhāvanā spandadharmiṇī satī vihitaniṣiddhakriyā bhavati tasyāḥ kriyāyā eva 
saukṣmyādadṛṣṭabhāvāpannāyā janmāntarādyātmakaṃ yadbhāvitārūpaṃ 
tadeva phalaṃ sarvo janturanudhāvati anusarati | mana eva 
krameṇobhayabhāvamāpadyata ityarthaḥ || 1 ||

śrīrāma uvāca |

vistareṇa mama brahman jaḍasyāpyajaḍākṛteḥ |
rūpamārūḍhasaṃkalpaṃ manaso vaktumarhasi || 2 ||

praśnaḥ spaṣṭaḥ || 2 ||

śrīvasiṣṭha uvāca |

anantasyātmatattvasya sarvaśaktermahātmanaḥ |
saṃkalpaśakti racitaṃ yadrūpaṃ tanmano viduḥ || 3 ||

sarvaśakteḥ sarvaśaktimanmāyāśabalasya racitaṃ prathamaniṣpāditaṃ 
saṃkalpaśakti yadrūpaṃ tanmana ityarthaḥ || 3 ||

bhāvaḥ sadasatormadhye nṛṇāṃ calati yaścalaḥ |
kalanonmukhatāṃ yātastadrūpaṃ manaso viduḥ || 4 ||

sāṃpratike'pi nṛṇāṃ vyavahāre tatprasiddhamityāha - bhāva iti | sthāṇurvā 
puruṣo veti vikalpe sadasatoḥ koṭyoryo bhāvaścalo dolāyamānaścalati 
saṃcaratītyarthaḥ | kalanonmukhatāṃ koṭidvayasya smṛtipūrvakatām || 4 ||

nāhaṃ vedāvabhāsātmā kurvāṇo'smīti niścayaḥ |
tasmādekāntakalanastadrūpaṃ manaso viduḥ || 5 ||

sadā cidrūpatvādbhāsamāne'pyātmani nāhaṃ vedeti pratyayaḥ akartaryapi 
kartṛtāpratyayaśca yena bhavati tanmana ityāha - nāhamiti | ekāntakalano 
niyataṃ jāyamānaḥ || 5 ||

kalpanātmikayā karmaśaktyā virahitaṃ manaḥ |
na saṃbhavati loke'sminguṇahīno guṇī yathā || 6 ||

niḥspande manasyetasya lakṣaṇasyāvyāptimāśaṅkyāha - 
kalpanātmikayetyādinā || 6 ||

yathā vahnyauṣṇyayoḥ sattā na saṃbhavati bhinnayoḥ |
tathaiva karmamanasostathātmamanasorapi || 7 ||

ātmamanasorjīvamanasoḥ || 7 ||

svenaiva cittarūpeṇa karmaṇā phaladharmiṇā |
saṃkalpaikaśarīreṇa nānāvistaraśālinā || 8 ||

phalena dharmiṇā sādhyavatā || 8 ||

idaṃ tatamanekātma māyāmayamakāraṇam |
viśvaṃ vigatavinyāsaṃ vāsanākalpanākulam || 9 ||

yā yena vāsanā yatra satevāropitā yathā |
sā tena phalasūstatra tadeva prāpyate tathā || 10 ||

vāsanākalpanākalanākulāmityetatsphuṭayati - yā yeneti | yatra sateva 
yathaindavairihasthaireva satyalokasthā vayamiti kalpitenetyarthaḥ | lateveti pāṭhe 
spaṣṭam || 10 ||

karma bījaṃ manaḥspandaḥ kathyate'thānubhūyate |
kriyāstu vividhāstasya śākhāścitraphalāstaroḥ || 11 ||

tasya vāsanātaroḥ karma bījaṃ manaḥspandaḥ śarīraṃ kriyāḥ śākhā iti śāstre 
kathyate phalataścānubhūyata ityarthaḥ || 11 ||

mano yadanusaṃdhatte tatkarmendriyavṛttayaḥ |
sarvāḥ saṃpādayantyetāstasmātkarma manaḥ smṛtam || 12 ||

nanu karmendriyavṛttiḥ karma kathaṃ tanmanasaḥ syāttatrāha - mana iti || 12 ||

mano buddhirahaṃkāraścittaṃ karmātha kalpanā |
saṃsṛtirvāsanā vidyā prayatnaḥ smṛtireva ca || 13 ||

mana eva sarvendriyabhāvaṃ dhatta iti nāyaṃ doṣa iti darśayaṃstannāmānyāha ##-

indriyaṃ prakṛtirmāyā kriyā cetītarā api |
citrāḥ śabdoktayo brahmansaṃsārabhramahetavaḥ || 14 ||

naitāvatyaḥ kiṃtvitarā api santi | brahman brahmaṇi | chāndasaḥ saptamyā luk | na 
ṅisaṃbuddhyoḥ iti nalopaniṣedhaḥ | saṃsārabhramaḥ saṃsārakalpito 
vakṣyamāṇapravṛttinimittabhedaḥ sa eva heturyāsām || 14 ||

kākatālīyayogena tyaktasphāradṛgākṛteḥ |
citeścetyānupātinyāḥ kṛtāḥ paryāyavṛttayaḥ || 15 ||

kākatālīyamākasmikaṃ svarūpavismaraṇaṃ tadyogena tyakteva nānubhūyamānā 
sphārā'paricchinnā dṛgākṛtiścidekarasākāro yayā 
tathābhūtāyāściteściteścetyānupātinyā bāhyakalpanonmukhāyāḥ || 15 ||

p. 357) 213

śrīrāma uvāca |

parāyāḥ saṃvido brahmannetāḥ paryāyavṛttayaḥ |
kalpyamānavicitrārthāḥ kathaṃ rūḍhimupāgatāḥ || 16 ||

uktānāṃ manobuddhyādināmnāṃ cetyonmukhacitipravṛttinimittabhedena 
yogarūḍhyā paryāyavṛttitāṃ pratyekaṃ nirvacanena viśiṣya jijñāsamāno 
rāmaḥ pṛcchati - parāyā iti | kalpyamāno vicitro yogārtho yāsāṃ 
tathāvidhāḥ satyaḥ || 16 ||

śrīvasiṣṭha uvāca |

gateva sakalaṅkatvaṃ kadācitkalpanātmakam |
unmeṣarūpiṇī nānā tadaiva hi manaḥsthitā || 17 ||

evaṃ pṛṣṭo vasiṣṭhaḥ krameṇa pañcadaśāpi nāmāni vyācikīrṣuḥ prathamaṃ 
mana iti nāma vyācaṣṭe - gateveti | parā saṃvidavidyayā sakalaṅkatvaṃ 
gateva satī kadācidunmeṣarūpiṇī bhūtvā yadedamitthamanitthaṃ veti vikalpātmanā 
nānā bhavati tadaiva sā manorūpeṇa sthiteti tannāgikā bhavatītyarthaḥ || 17 ||

bhāvanāmanusaṃdhānaṃ yadā niścitya saṃsthitā |
tadaiṣā procyate buddhiriyattāgrahaṇakṣamā || 18 ||

yadā tu prathamaṃ vikalpottaraṃ vā viśeṣabhāvanāṃ prāpya 
ekatarakoṭyanusaṃdhānaṃ niścitya susthirā sthitā tadaiṣā saṃvidbuddhiriti 
procyate | iyattā īdṛśamevedaṃ vastviti paricchittistadgrahaṇasamarthetyarthaḥ || 
18 ||

yadā mithyābhimānena sattāṃ kalpayati svayam |
ahaṃkārābhimānena procyate bhavabandhanī || 19 ||

yadā tu mithyābhūtadehādyātmatābhimānena svayaṃ sattāṃ kalpayati manyate 
tadāhaṃkārābhimānena nimittena sā ahaṃkāra iti procyate saiva 
sarvānarthabījatvādbhavabandhanītyarthaḥ || 19 ||

idaṃ tyaktvedamāyāti bālavatpelavā yadā |
vicāraṃ saṃparityajya tadā sā cittamucyate || 20 ||

yadā tvekaṃ viṣayaṃ tyaktvā aparaṃ viṣayaṃ smarati vicāraṃ 
pūrvāparapratisaṃdhānaṃ parityajya tadā sā saṃviccittamityucyata ityarthaḥ || 20 ||

yadā spandaikadharmatvātkarturyā śūnyaśaṃsinī |
ādhāvati spandaphalaṃ tadā karmetyudāhṛtā || 21 ||

saiva saṃvit kartuḥ spandaikadharmatvādvastutaḥ śūnyamasadeva spandaṃ śaṃsati 
gocarayati tacchīlā satī spandaphalaṃ śarīrādavayavāderdeśāntarasaṃyogaṃ 
saṃpādayitumādhāvatīva tadā karmetyucyata ityarthaḥ || 21 ||

kākatālīyayogena tyaktvaikaghananiścayam |
yadehitaṃ kalpayati bhāvaṃ teneha kalpanā || 22 ||

ekameva ghanaṃ vastvantarāvakāśaśūnyaṃ yatsvarūpaṃ tanniścayaṃ tyaktvā 
svapūrṇabhāvaṃ vismṛtya yadā īhitaṃ vāñchitaṃ paricchinnabhāvaṃ 
kalpayatītyarthaḥ || 22 ||

pūrvadṛṣṭamadṛṣṭaṃ vā prāgdṛṣṭamiti niścayaiḥ |
yadaivehāṃ vidhatte'ntastadā smṛtirudāhṛtā || 23 ||

smṛtiḥ saṃsmṛtiḥ || 23 ||

yadā padārthaśaktīnāṃ saṃbhuktānāmivāmbare |
vasatyastamitānyehā vāsaneti tadocyate || 24 ||

yadā saṃbhuktānāṃ grastānāmiva tirobhūtānāṃ padatadarthatacchaktīnāṃ 
svarūpeṇa ambare śūnyaprāye'tisūkṣmabhāve vasati astamitānyaceṣṭā ca bhavati 
tadā vāsanetyucyata ityarthaḥ || 24 ||

astyātmatattvaṃ vimalaṃ dvitīyā dṛṣṭiraṅkitā |
jātā hyavidyamānaiva tadā vidyeti kathyate || 25 ||

aṅkitājātetyekaṃ padam | aṅko'vidyākalaṅkastadvaiśiṣṭyamaṅkitā 
tadvaśājjātā dvitīyā dṛṣṭiḥ prapañcapratibhā kālatraye'pyavidyamānaiveti 
yadā prabudhyate tadā vidyeti kathyate ityarthaḥ || 25 ||

sphuratyātmavināśāya vismārayati tatpadam |
mithyāvikalpajālena tanmalaṃ parikalpyate || 26 ||

vismṛtirmalameva ca iti pāṭhe te dve nāmanī sahaiva vyācaṣṭe - sphuratīti | 
ātmano vināśo'tyantādarśanam | yato vismārayati tasmādvismṛtirityucyata 
ityarthaḥ | athavā mithyāvikalpajālena vividhaṃ smārayati vikṣipatītyarthaḥ | 
tathācāvaraṇaśaktiprādhānyena malaṃ vikṣepaprādhānyena vismṛtiriti bhāvaḥ | 
prayatnaḥ smṛtireva ca iti pāṭhe tu ātmano vināśāyādarśanāya sphurati 
saṃcalati yatata iveti prayatna iti vividhaṃ smārayatīti smṛtiriti ca malaṃ malinaṃ 
tatsaṃvidrūpameva nāmnā parikalpyate iti kleśena vyākhyeyam || 26 ||

śrutvā spṛṣṭvā ca dṛṣṭvā ca bhuktvā ghrātvā vimṛśya ca |
indramānandayatyeṣā [iṃdramāmodayatyeṣā iti pāṭhaḥ] 
tenendriyamiti smṛtam || 27 ||

eṣā manobhūtā saṃvidyadā śravaṇādikriyayā indraṃ kāryakaraṇasvāminaṃ 
[parameśvaramāmodayati iti pāṭhaḥ] jīvabhāvāpannaṃ 
parameśvaramānandayati bhogaiḥ prīṇayati tadendriyamityucyata ityarthaḥ | 
indrajuṣṭamindriyamiti hi pāṇinyanuśāsanam || 27 ||

sarvasya dṛśyajālasya paramātmanyalakṣite |
prakṛtatvena bhāvānāṃ loke prakṛtirucyate || 28 ||

prakṛtatvenopādānābhinnakartrātmanā nirmitatvena || 28 ||

sadasattāṃ nayatyāśu sattāṃ vā sattvamañjasā |
sattāsattāvikalpo'yaṃ tena māyeti kathyate || 29 ||

spaṣṭam || 29 ||

darśanaśravaṇasparśarasanaghrāṇakarmabhiḥ |
kriyeti kathyate loke kāryakāraṇatāṃ gatā || 30 ||

kāryakāraṇatāṃ saṃsṛtitadbījātmakatām || 30 ||

citeścetyānupātinyā gatāyāḥ sakalaṅkatām |
prasphuradrūpadharmiṇyā etāḥ paryāyavṛttayaḥ || 31 ||

nāmavyākhyāmupasaṃharati - citeriti || 31 ||

cittatāmupayātāyā gatāyāḥ prakṛtaṃ padam |
svaireva saṃkalpaśatairbhṛśaṃ rūḍhimupāgatāḥ || 32 ||

prakṛtaṃ prastutaṃ saṃsārapadam | svaiḥ svīyaireva saṃkalpādikalpanāśataiḥ | 
etāḥ paryāyavṛttayaḥ | rūḍhiṃ yogarūḍhim || 32 ||

cetanīyakalaṅkāṅkājjāḍyajālānupātinī |
saṃkhyāvibhāgakalanā svavaikalyākuleva cit || 33 ||

ekasyāścitaḥ kuto manobuddhyādisaṃkhyāvibhāgakalanā tatrāha - cetanīyeti | 
cit cetanīyaḥ ahamajña iti svayamanubhavanārho yo'jñānakalaṅkaścetanīyebhyo 
viṣayebhyaḥ prāpto vā yo 
dvaitavāsanākalaṅkastadaṅkāttatsaṃnidhānātpūrṇasvarūpavaikalpenākuleva 
bhūtvā dehādijāḍyajālānupātino yataḥ ata ityarthaḥ || 33 ||

p. 358) 214

jīva ityucyate loke mana ityapi kathyate |
cittamityucyate saiva buddhirityucyate tathā || 34 ||

uktāmeva vibhāgakalanāṃ punarvivicyāha - jīva ityādidvābhyām || 34 ||

nānāsaṃkalpakalilaṃ paryāyanicayaṃ budhāḥ |
vadantyasyāḥ kalaṅkinyāścyutāyāḥ paramātmanaḥ || 35 ||

śrīrāma uvāca |

manaḥ kiṃ syājjaḍaṃ brahmaṃstathā vāpi ca cetanam |
ityeko mama tattvajña niścayo'ntarna jāyate || 36 ||

jīva ityucyate ityuktyā cetanatvaprāpterdarśanāntare loke ca jāḍyaprasiddheḥ 
saṃdihāno rāmaḥ pṛcchati - mana iti || 36 ||

śrīvasiṣṭha uvāca |

mano hi na ja'ṃ rāma nāpi cetanatāṃ gatam |
mlānā'jaḍā tadā dṛṣṭirmana ityeva kathyate || 37 ||

cidacidubhayasaṃvalanarūpatvānnaikatararūpaṃ manaḥ paramārthatastu manvāno 
mana iti tānyetāni karmanāmānyeva iti śrutāvātmana eva 
karmaprayuktanāmadheyeṣu manaḥśabdaparigaṇanādajaḍā dṛṣṭiścideva tadā 
saṃsāradaśāyāṃ mlānā upādhimālinyānubhāvinī mana iti kathyate ityarthaḥ || 37 
||

madhye sadasato rūpaṃ pratibhūtaṃ yadāvilam |
jagataḥ kāraṇaṃ nāma tadetaccittamucyate || 38 ||

cidacidvailakṣaṇyavatsadasadvailakṣaṇyamapi tasyāstītyāha - madhye iti | 
pratibhūtaṃ pratiprāṇibhedam | pratibhātam iti pāṭhe spaṣṭam || 38 ||

śāśvatenaikarūpeṇa niścayena vinā sthitiḥ |
yena sā cittamityuktā tasmājjātamidaṃ jagat || 39 ||

athavā ātmano'jñātasattaiva mana ityāha - śāśvateneti | yena hetunā || 39 ||

jaḍājaḍadṛśormadhye dolārūpaṃ svakalpanam |
yaccito mlānarūpiṇyāstadetanmana ucyate || 40 ||

pūrvoktameva sphuṭayaṃstasya calasvabhāvatāmāha - jaḍeti | yaccito rūpamiti 
śeṣaḥ || 40 ||

cinniḥspando hi malinaḥ kalaṅkavikalāntaram |
mana ityucyate rāma na jaḍaṃ na ca cinmayam || 41 ||

cito niḥspanda aupādhikacalabhāvo bahirmalinastasyā antaḥ sākṣicita 
āvaraṇavirahātkalaṅkavikalāntaraṃ yadrūpaṃ tanmana ityucyata ityarthaḥ || 41 ||

tasyemāni vicitrāṇi nāmāni kalitānyalam |
ahaṃkāramanobuddhijīvādyānītarāṇyapi || 42 ||

yathā gacchati śailūṣo rūpāṇyalaṃ tathaiva hi |
mano nāmānyanekāni dhatte karmāntaraṃ vrajat || 43 ||

śailūṣo naṭajātiviśeṣaḥ | rūpāṇi nānāveṣānalamatyartha gacchati krameṇa 
dhārayati | karmāntaraṃ kriyābhedam || 43 ||

citrādhikāravaśato vicitrā vikṛtābhidhāḥ |
yathā yāti naraḥ karmavaśādyāti tathā manaḥ || 44 ||

yathā naraḥ pākādhikārātpācaka iti pāṭhādhikārāt pāṭhaka iti 
prāmādhipatyādvāmaṇīriti vicitrādhikāravaśato vicitrā 
vikṛtāstattatkriyāprakāśikā abhidhā nāmāni yāti tathā mano'pi karmavaśāttāḥ 
yātītyarthaḥ || 44 ||

yā etāḥ kathitāḥ saṃjñā mayā rāghava cetasaḥ |
etā evānyathā proktā vādibhiḥ kalpanāśataiḥ || 45 ||

anyathā kalpanāśataiḥ svakaplonnītayuktiśataiḥ || 45 ||

svabhāvābhimatāṃ buddhimāropya manasā kṛtāḥ |
manobuddhindriyādīnāṃ vicitrā nāmarītayaḥ || 46 ||

sveṣāṃ bhāvā vibhāvanāstarkāstadabhimatāṃ dravyatvāṇutvādibuddhiṃ 
manasyāropya manasā svecchayā manobuddhyādīnāṃ vicitrā nāmarītayaḥ 
saṃjñābhedāstaiḥ kṛtā ityarthaḥ || 46 ||

mano hi jaḍamanyasya bhinnamanyasya jīvataḥ |
tathāhaṃkṛtiranyasya buddhiranyasya vādinaḥ || 47 ||

teṣāṃ kalpanāprakārānvibhajya darśayati - mano hītyādinā || 47 ||

ahaṃkāramanobuddhidṛṣṭayaḥ sṛṣṭikalpanāḥ |
ekarūpatayā proktā yā mayā raghunandana || 48 ||

antaḥkaraṇasyaikarūpatayā tasya sṛṣṭikalpanāḥ 
saṃkalpādivṛttibhedasṛṣṭinimittā 
ahaṃkāramanobuddhināmabhedadṛṣṭayaste mayā yā proktaḥ || 48 ||

naiyāyikairitarathā tādṛśaiḥ parikalpitāḥ |
anyathā kalpitāḥ sāṃkhyaiścārvākairapi cānyathā || 49 ||

gautamīyatantrānusāribhistāstādṛśaireva svabuddhivikalpairitarathā kalpitāḥ | 
yathāhaṃkāro dravyaviśeṣo vibhurjīvātmeti manastvaṇu tatsākṣātkāre kāraṇamiti 
buddhistu tadīyo guṇastrikṣaṇāvasthāyinīti natu vastutastathetyarthaḥ | 
sāṃkhyaistato'pyanyathā kalpitāḥ | yathā buddhiḥ 
sākṣāttriguṇātmakaprakṛtikāryaṃ mahattattvaṃ ahaṃkārastu tatkāryaṃ 
tattvāntaraṃ manastvekādaśendriyagaṇāntargataṃ ṣoḍaśavikārāntaḥpātīti | 
cārvākaistu caitanyaguṇaḥ kāryasyaiva buddhiḥ kāya evāhaṃkāra ātmā tasya 
pūrvāparapratisaṃdhānaṃ mana iti || 49 ||

jaminīyaiścārhataiśca baudhāirvaiśeṣikaistathā |
anyairapi vicitraistaiḥ pāñcarātrādibhistathā || 50 ||

jaiminīyaistu kaścinmano vibhu dravyam | kaiścidannayam | buddhistu 
jaḍabodhātmakāhaṃkārarūpasyātmanaścidaṃśa iti | ārhataistu 
madhyamaparimāṇaścidrūpo jīvāstikāya evāhaṃkāraḥ tasya viṣayābhilāṣo 
manaḥ arthaprathā ca buddhiriti | bauddhaiḥ kṣaṇikī ālayavijñākhyā buddhidhārā 
saivātmā'haṃkārāśca pravṛttivijñānātmakaḥ buddhistu 
bāhyārthākārastatpariṇāmaḥ atītaḥ samanantarapratyayo mana iti | vaiśeṣikaistu 
naiyāyikavadevāhaṃkāramanasī buddhistu 
smṛtipratyakṣānumānatarkaviparyayavikalpabhedabhinnā pañcadheti | anyaiḥ 
pāñcarātrairvāsudevākhyātparamātmanaḥ saṃkarṣaṇākhyo jīvaḥ sa 
evāhaṃkārastataḥ pradyumnākhyaṃ manastato'niruddhākhyā buddhiriti | 
ādipadādyogimāheśvaranākulādīnāmanyathānyathā kalpanā gṛhyante || 50 ||

p. 359) 214

sarvaireva ca gantavyaṃ taiḥ padaṃ pāramārthikam |
vicitraṃ deśakālotthaiḥ puramekamivādhvagaiḥ || 51 ||

sarveṣāmapi svasvabuddhyanusāreṇa paramātmatattvanirṇaya eva krameṇa 
phaliṣyatītyāha - sarvairiti | vicitramityanena tattadbuddhyanusāriphalātmanā 
sthātuṃ śaktaṃ tatpadamiti sūcitam || 51 ||

ajñānātparamārthasya viparītāvabodhataḥ |
kevalaṃ vivadantyete vikalpairārurukṣavaḥ || 52 ||

yadi ekameva prāpyate tarhi kimarthaṃ vivadante tatrāha - ajñānāditi || 52 ||

svamārgamamiśaṃsanti vādinaścitrayā dṛśā |
vicitradeśakālotthā mārgaṃ svaṃ pathikā iva || 53 ||

vicitradeśakālotthāḥ 
rājasatāmasamalinārdhamalinasattvapradhānajanocitadeśakālotpannāḥ | tathāca 
kālādyanusāriṇāṃ teṣāṃ svasvapakṣābhiruciriti tattatpraśaṃsā yukteti bhāvaḥ || 
53 ||

tairmithyā rāghava proktāḥ karmamānasacetasām |
svavikalpārpitairarthaiḥ svāḥ svā vaicitryayuktayaḥ || 54 ||

tarhi kiṃ mumukṣubhirapi taduktayuktaya upādeyā netyāha - tairiti | taiḥ 
karmamānasacetasāṃ phalecchayā tatsādhanakarmaṇi mānasaṃ vāñchā yasya 
tathāvidhaṃ ceto yeṣāṃ teṣāmarthe svāḥ svāḥ svakapolanirmitā vaicitryayuktayo 
mithyaiva proktā na pramāṇamūrdhanyopaniṣatsaṃmatā ityarthaḥ || 54 ||

yathaiva puruṣaḥ snānadānādānādikāḥ kriyāḥ |
kurvaṃstatkartṛvaicitryameti tadvadidaṃ manaḥ || 55 ||

vicitrakāryavaśato nāmabhedena kartṛtā |
manaḥ saṃprocyate jīvavāsanākarmanāmabhiḥ || 56 ||

pariśeṣātsvoktayuktaya eva prāmāṇikya ityāśayena tāḥ punarāha - 
vicitretyādinā || 56 ||

cittamevedamakhilaṃ sarveṇaivānubhūyate |
acitto hi naro lokaṃ paśyannapi na paśyati || 57 ||

svoktayuktiṣu lokānubhavaṃ saṃvādayati - cittamevetyādinā || 57 ||

śrutvā spṛṣṭvā ca dṛṣṭvā ca bhuktvā ghrātvā śubhāśubham |
antarharṣaṃ viṣādaṃ ca samanasko hi vindati || 58 ||

āloka iva rūpāṇāmarthānāṃ kāraṇaṃ manaḥ |
badhyate baddhacitto hi muktacitto hi mucyate || 59 ||

rūpāṇāṃ rūpaprakāśānām | pañcīkṛte pṛthivyādau pratīyamānāni 
rūpāṇyālokabhāgasyaivetyāśayo vā | muktacito nirvāsanacitto mukto'hamiti 
niścayavānvā || 59 ||

tajjaḍānāṃ paraṃ viddhi jaḍaṃ yenocyate manaḥ |
na cāvagacchati jaḍaṃ mano yasya hi cetanam || 60 ||

ata eva hi manaso'pi vādināṃ svasvavāsanānusārī 
jāḍyānubhavaścaitanyānubhavaścopapanna ityāhā - taditi || 60 ||

na cetanaṃ na ca jaḍaṃ yadidaṃ protthitaṃ manaḥ |
vicitrasukhaduḥkhehaṃ jagadabhyuditaṃ tadā || 61 ||

ekarūpe hi manasi saṃsāraḥ pravilīyate |
upāvilaṃ kāraṇaṃ tairbhrāntyā jagadupasthitam || 62 ||

ekarūpe advitīyabrahmākāre sati āvilaṃ kaluṣodakaṃ tasya samīpe upāvilaṃ 
tatsadṛśaṃ malinacidrūpaṃ tu kāraṇaṃ saṃsārasya taistathāvidhairmanobhiḥ 
samaṣṭibhūtairhetubhirityarthaḥ || 62 ||

ajaḍaṃ hi mano rāma saṃsārasya na kāraṇam |
jaḍaṃ copaladharmāpi saṃsārasya na kāraṇam || 63 ||

upāvilamityuktestātparyarahasyamudghāṭayati - ajaḍamiti dvābhyām || 63 ||

na cetanaṃ na ca jaḍaṃ tasmājjagati rāghava |
manaḥ kāraṇamarthānāṃ rūpāṇāmiva bhāsanam || 64 ||

yathā nīlapītādirūpabhedānāṃ na kevalaṃ bhāsanaśabditaṃ tejaḥ kāraṇaṃ na 
pṛthivyādi kiṃtu trivṛtkaraṇena malinaṃ tejastadvadityarthaḥ || 64 ||

cittādṛte'nyadyadyasti tadacittasya kiṃ jagat |
sarvasya bhūtajātasya samagraṃ pravilīyate || 65 ||

manaso'sattve jagatsattāyā nirūpaṇādarśanādapi jagato manomātratvamityāha ##-
sarvasya prāṇinikāyasya samagraṃ jagat pravilīyate tasmāccittamātraṃ tadityarthaḥ 
|| 65 ||

nānākarmavaśāveśānmano nānābhidheyatām |
ekaṃ vicitratāmeti kālo nānā yathartubhiḥ || 66 ||

yadi nāmāmanaskāramahaṃkārendriyakriyāḥ |
kṣobhayanti śarīraṃ tatsantu jīvādayaḥ pare || 67 ||

amanaskāraṃ cittābhogaṃ vinā | tat tarhi | pare mano'tiriktāḥ || 67 ||

darśaneṣu tu ye proktā bhedā manasi tarkataḥ |
kvacitkvacidvādakarairapavādakaraiḥ kila || 68 ||

tarhi kathaṃ prāguktavādibhiranye santītyuktaṃ tatrāha - darśaneṣviti | 
vādakarairvādibhiḥ | kvacitkvacitkeṣuciddarśaneṣu svaśāstreṣu ye bhedā uktāste 
apavādāḥ kutarkāstūtkarairuktā na prāmāṇikairvyāsādibhirityarthaḥ || 68 ||

te hi rāma na budhyante viśiṣyante na ca kvacit |
sarvā hi śaktayo deve vidyante sarvagā yataḥ || 69 ||

teṣāṃ kutarkodbhave kāraṇānyāha - te hīti | kvacitkadācidapi 
tattvajñairvyāsādibhirna viśiṣyante nānuśāsyante | tathācājñānaṃ 
sāṃpradāyikaśikṣāśūnyatvaṃ mano devasya svābhāvikakutarkaśaktayaśca tatra 
kāraṇānītyarthaḥ || 69 ||

yadaiva khalu śuddhāyā [śraddhāyā iti pāṭhaḥ] manāgapi hi 
saṃvidaḥ |
jaḍeva śaktiruditā tadā vaicitryamāgatam || 70 ||

tarhi tarkāpratiṣṭhānātteṣāṃ sadā saṃśaya eva syātkathaṃ 
vyavasthitaikaikapakṣanirṇayavaicitryaṃ tatrāha - yadaiveti | svasvotprekṣitatarke 
śraddhājāḍyādvaicitryamityarthaḥ || 70 ||

ūrṇanābhādyathā tanturjāyate cetanājjaḍaḥ |
nityaprabuddhātpuruṣādbrahmaṇaḥ prakṛtistathā || 71 ||

tvatprakṣe'pi tarhi tava śraddhājāḍyameva kuto na heturityāśaṅkya nāyaṃ mama 
svabuddhyotprekṣitaḥ kiṃtu yathorṇanābhiḥ sṛjate gṛhṇate ca yathā 
pṛthivyāmoṣadhayaḥ saṃbhavanti | yathā sataḥ puruṣātkeśalomāni 
tathā'kṣarātsaṃbhavatīha viśvam ityādiśrutisiddho'yaṃ pakṣa ityāśayenāha ##-

p. 360) 215

avidyāvaśataścittabhāvanāḥ sthitimāgatāḥ |
citi paryāyaśabdā hi bhinnāste neha vādinām || 72 ||

vādināṃ tu na śrutyādara ityavidyāvaśātsvasvabhāvenaiva sthirībhūtā tata eva 
tairmanasa eva nāmarūpabhedā bhrāntyā kalpitā ityāha - avidyeti | citi 
cittabhāvāpanne caitanye || 72 ||

jīvo manaśca nanu buddhirahaṃkṛtiśce-
tyevaṃ prathāmupagateyamanirmalā cit |
saiṣocyate jagati cetanacittajīva-
saṃjñāgaṇena kila nāsti vivāda eṣaḥ || 73 ||

uktameva sphuṭayannupasaṃharati - jīva iti || 73 ||

ityārṣe śrīvāsiṣṭhamahārāmāyaṇe vālmīkīye utpattiprakaraṇe 
manaḥsaṃjñāvicāro nāma ṣaṇṇavatitamaḥ sargaḥ || 96 ||

iti śrīvāsiṣṭhamahārāmāyaṇatātparyaprakāśe utpattiprakaraṇe 
manaḥsaṃjñāvicāro nāma ṣaṇṇavatitamaḥ sargaḥ || 96 ||


saptanavatitamaḥ sargaḥ 97

śrīrāma uvāca |

brahmanmanasa evedamantaścāḍambaraṃ sṛtam |
yatastadeva karmeti vākyārthādupalabhyate || 1 ||

sarvākāreṇa saṃsthānaṃ manaso'tra nirūpyate |
cittākāśacidākāśabhūtākāśāśca vistarāt || 1 ||

evaṃ kartṛkarmamanaḥsvarūpaṃ tannāmabhedaṃ ca bahubhiḥ prakāraiḥ 
pratibodhito rāmaḥ svabuddhaṃ tadgurubuddhisaṃvādāyābhilapya darśayati - 
brahmanniti | he brahman prāgdarśitatvadvākyārthādidamāḍambaraṃ 
brahmāṇḍapaṭahaṃ manasa eva sakāśātsṛtamāvirbhūtaṃ yato'tastajjagadeva 
manasaḥ karmeti tātparyamupalabhyate budhyate mayetyarthaḥ || 1 ||

śrīvasiṣṭha uvāca |

dṛḍhabhāvoparaktena manasaivorarīkṛtam |
marucaṇḍātapeneva bhāsvarāvaraṇaṃ [varaṇaṃ vapuḥ iti pāṭhaḥ] 
punaḥ || 2 ||

rāmeṇa buddhaṃ tātparyaṃ tathaivetyanumodanāya svayaṃ vasiṣṭhaḥ punaḥ 
saṃkṣepavistarābhyāmāha - dṛḍhetyādinā | bhāsvarasya 
tejastvasyāvaraṇamaprathāheturmṛgatṛṣṇodakamiva 
bhāsvarasyātmano'prathāhetvajñānajāḍyamurarīkṛtam | aṅgīkṛtamityarthaḥ || 
2 ||

brahmātmani jagatyasminmana ekākṛtiṃ gatam |
kvacinnaratayā rūḍhaṃ kvacitsuratayotthitam || 3 ||

ekāṃ mukhyāmākṛtiṃ jagatsaṃsthānaṃ gataṃ prāptam | tadeva prapañcayati 
- kvacidityādinā || 3 ||

kvaciddaityatayollāsi kvacidyakṣatayoditam |
kvacidgandharvatāṃ prāptaṃ kvacitkinnararūpi ca || 4 ||

nānācāranabhobhāgapurapattanarūpayā |
manye vitatayākṛtyā mana eva vijṛmbhate || 5 ||

vitatayā vistīrṇayā ākṛtyā saṃsthānavaicitryeṇa || 5 ||

evaṃ sthite śarīraughastṛṇakāṣṭhalatopamaḥ |
tadvicāraṇayā ko'rtho vicāryaṃ mana eva naḥ || 6 ||

yathā pṛthivyādibhūtatattvajijñāsūnāṃ tṛṇakāṣṭhādikaṃ pratyekaṃ na 
vicāraṇārhaṃ tadvadityarthaḥ || 6 ||

tenedaṃ sarvamābhogi jagadityākulaṃ tatam |
manye tadvyatirekeṇa paramātmaiva śiṣyate || 7 ||

evaṃ kartṛkarmasvarūpe buddhe tadviśodhena tadadhiṣṭhānātmānaṃ 
darśayitumāha - manye iti || 7 ||

ātmā sarvapadātītaḥ sarvagaḥ sarvasaṃśrayaḥ |
tatprasādena saṃsāre mano dhāvati valgati || 8 ||

mana ādispandāstadbalenaiva na svata ityāha - tatprasādeneti || 8 ||

mano manye manaḥ karma taccharīreṣu kāraṇam |
jāyate mriyate taddhi nātmanīdṛgvidhā guṇāḥ || 9 ||

śodhanaprakāramāha - mana iti | īdṛgvidhā ityanenāntarālikā api 
bhāvavikārā upalakṣyante || 9 ||

mana eva vicāreṇa manye vilayameṣyati |
manovilayamātreṇa tataḥ śreyo bhaviṣyati || 10 ||

śreyo mokṣaḥ || 10 ||

manonāmni parikṣīṇe karmaṇyāhitasaṃbhrame |
mukta ityucyate jantuḥ punarnāma na jāyate || 11 ||

śrīrāma uvāca |

bhagavanbhavatā proktā jātayastrividhā nṛṇām |
prathamaṃ kāraṇaṃ tāsāṃ manaḥ sadasadātmakam || 12 ||

astvevaṃ manasaḥ sakāśājjagadutpattiḥ manastu 
kūṭasthacinmātrasvabhāvādbrahmaṇo notpattumarhati | buddhipūrvikā hi 
tatsṛṣṭiḥ śrūyate tanmano'kuruta ātmanvī syām iti | naca mana utpatteḥ 
prāgbuddhiḥ saṃbhavati | amate'rtedhyavasāyādarśanāditi rāmaḥ śaṅkate - 
bhagavanniti dvābhyām | trividhā iti | yadyapi dvādaśavidhā uktāstathāpi tāsāṃ 
sāttvikarājasatāmasalakṣaṇatraividhyentarbhāvamabhipretya trividhā ityuktiḥ | 
nṛṇāṃ jīvānām || 12 ||

tatkathaṃ śuddhacinnāmnastattvādbuddhivivarjitāt |
utthitaṃ sphāratāṃ yātaṃ jagaccitrakaraṃ manaḥ || 13 ||

śrīvasiṣṭha uvāca |

ākāśā hi trayo rāma vidyante vitatāntarāḥ |
cittākāśaścidākāśo bhūtākāśastṛtīyakaḥ || 14 ||

imāmapyāśaṅkāṃ vakṣyamāṇadṛṣṭibhedābhiprāyeṇa 
satkāryavādamāśritya samādhitsurvasiṣṭhastadupayuktāmākāśatrayakalpanāṃ 
darśayati - ākāśā hīti | vitatāntarā vistīrṇajaṭharāḥ || 14 ||

p. 361) 215

ete hi sarvasāmānyāḥ sarvatraiva vyavasthitāḥ |
śuddhacittatvaśaktyā tu labdhasattātmatāṃ gatāḥ || 15 ||

sarvasvakāryasādhāraṇāḥ sarvasvakārye vyavasthitā anugatā iti taddhetuḥ | 
nacaivamadvaitahāniḥ sattābhedānabhyupagamādityāśayenāha - śuddheti || 
15 ||

sabāhyābhyantarastho yaḥ sattāsattāvabodhakaḥ |
vyāpī samastabhūtānāṃ cidākāśaḥ sa ucyate || 16 ||

trayāṇāmekasattākatve cidākāśe ko'tiśaya ityāśaṅkya taṃ 
darśayaṃścidākāśaṃ māyāśabalaṃ lakṣayati - sabāhyeti | 
ābhyantarabuddhyādīnāṃ bāhyavastūnāṃ ca 
sattāsattayorāgamāpāyayoravabodhakaḥ sākṣī || 16 ||

sarvabhūtahitaḥ śreṣṭho yaḥ kālakalanātmakaḥ |
yenedamātataṃ sarvaṃ cittākāśaḥ sa ucyate || 17 ||

cittākāśaṃ lakṣayati - sarveti | sarveṣāṃ bhūtānāṃ 
sarvavyavahārahetutvāddhitaḥ | sarvakāryakāraṇaniyantṛtvācchreṣṭhaḥ | ātataṃ 
svakalpanayā vistāritam || 17 ||

daśadiṅmaṇḍalābhogairavyucchinnavapurhi yaḥ |
bhūtātmāsau ya ākāśaḥ pavanābdādisaṃśrayaḥ || 18 ||

bhūtākāśaṃ lakṣayati - daśeti | abdā meghāḥ saṃvatsarātmā sūryo vā || 18 
||

ākāśacittākāśau dvau cidākāśabalodbhavau |
citkāraṇaṃ hi sarvasya kāryaughasya dinaṃ yathā || 19 ||

tatra cidākāśe cidaṃśasya saṃnidhimātreṇa nimittateti pradarśayati - dinaṃ 
yatheti || 19 ||

jaḍo'smi na jaḍo'smīti niścayo malinaścitaḥ |
yastadeva mano viddhi tenākāśādi bhāvyate || 20 ||

jaḍāṃśasya tu mana ādyākārapariṇāmitvānmanaḥ prati mukhyopādānatve'pi 
manasi cijjāḍyobhayānubhavātsaṃvalitasyaiva manobhāvāpattirityāha - 
jaḍo'smīti || 20 ||

aprabuddhātmaviṣayamākāśatrayakalpanam |
kalpyate upadeśārthaṃ prabuddhaviṣayaṃ na tu || 21 ||

iyaṃ ca manaḥsṛṣṭyādikalpanā ajñabodhanārthā na vāstavīti 
paramārthadṛśā na śuddhacitaḥ kiṃcidutpannaṃ vinaṣṭaṃ veti na 
kaścidākṣepāvakāśa ityāśayenāha - aprabuddhetyādinā || 21 ||

ekameva paraṃ brahma sarvaṃ sarvāvapūrakam |
prabuddhaviṣayaṃ nityaṃ kalākalanavarjitam || 22 ||

dviatādvaitasamudbhedairvākyasaṃdarbhagarbhitaiḥ |
upadeśyata evājño na prabuddhaḥ kathaṃcana || 23 ||

yāvadrāmāprabuddhastvamākāśatrayakalpanā |
tāvadevāvabodhārthaṃ mayā tvamupadiśyase || 24 ||

ākāśacittākāśādyāścidākāśakalaṅkitāt |
prasūtā dāvadahanādyathā marumarīcayaḥ || 25 ||

dāvadahanānmarubhūmipratāpanāddāvāgnitulyādvā ātapāt || 25 ||

cinoti malinaṃ rūpaṃ cittatāṃ samupāgatam |
trijagantīndrajālāni racayatyākulātmakam || 26 ||

kāryeṣu mālinyadarśanādapi cittasya na śuddhacitkāryatetyāśayenāha - 
cinotīti || 26 ||

cittatvamasya malinasya cidātmakasya
tattvasya dṛśyata idaṃ nanu bodhahīnaiḥ |
śuktau yathā rajatatā natu bodhavadbhi-
rmaurkhyeṇa bandha iha bodhabalena mokṣaḥ || 27 ||

ajñaikadṛśyatvādapi cittasyājñānakāryatvaṃ ata evātattvajñadṛśaiva 
bandhastattvajñadṛśā tvātmano nityamuktataivetyāha - cittatvamiti || 27 ||

ityārṣe śrīvāsiṣṭhamahārāmāyaṇe vālmīkīye mo0 utpattiprakaraṇe 
cidākāśamāhātmyaṃ nāma saptanavatitamaḥ sargaḥ || 97 ||

iti śrīvāsiṣṭhamahārāmāyaṇatātparyaprakāśe utpattiprakaraṇe 
cidākāśamāhātmyaṃ nāma saptanavatitamaḥ sargaḥ || 97 ||


aṣṭanavatitamaḥ sargaḥ 98

śrīvasiṣṭha uvāca |

yataḥkutaścidutpannaṃ cittaṃ yatkiṃcideva hi |
nityamātmavimokṣāya yojayedyatnato'nagha || 1 ||

uktārthapratibodhārthaṃ cittākhyānamihocyate |
cittatattvavimarśācca nāśaścittasya vistarāt || 1 ||

nityamuktasyāpyātmano'jñānānmanobhrāntikṛto bandhapratyaya ityevaṃ 
nirṇayāya manaso'jñātādātmana utpattirvistareṇoktā rogatattvanirṇayāyeva 
roganidānāpathyāśanoktirityam | nirṇīte tu manastattve sāṃprataṃ 
taccikitsāprayatna evāvaśyaṃ kāryo na punaḥ punarnidānacintāyāḥ 
prayojanamastītyāśayenāha - yataḥkutaściditi | yojayet ātmani samādadhyāt || 
1 ||

saṃyojitaṃ pare cittaṃ śuddhaṃ nirvāsanaṃ bhavet |
tatastu kalpanāśūnyamātmatāṃ yāti rāghava || 2 ||

samādheḥ phalamāha - saṃyojitamiti || 2 ||

cittāyattamidaṃ sarvaṃ jagatsthiracarātmakam |
cittādhīnavato rāma bandhamokṣāvapi sphuṭam || 3 ||

nanu cittanirodhamātreṇa kathaṃ bāhyābhyantarasarvadvaitabandhanivṛttiḥ 
syāttatrāha - cittayattamiti || 3 ||

atrārthe kathyamānaṃ me cittākhyānamanuttamam |
brahmaṇā yatpurā proktaṃ śṛṇu rāmātiyatnataḥ || 4 ||

ukte'rthe upapādakamākhyānamavatārayati - atreti || 4 ||

asti rāmāṭavī sphārā śūnyāśāntātibhīṣaṇā |
yojanānāṃ śataṃ yasyāṃ lakṣyate kaṇamātrakam || 5 ||

aṭavyādiśabdānāṃ tātparyārthamuttarasarge svayameva vakṣyati | śūnyā 
mṛgapakṣyādirahitā mithyābhūtā ca | aśāntā vikṣepabahulā | śūnyā āśāntā 
digantā yasyāmiti vā | kaṇamātrakaṃ aṇumātramiva || 5 ||

tasyāmeko hi puruṣaḥ sahasrakaralocanaḥ |
paryākulamatirbhīmaḥ saṃsthito vitatākṛtiḥ || 6 ||

p. 362) 216

sa sahasreṇa bāhūnāmādāya parighānbahūn |
praharasyātmanaḥ pṛṣṭhe svātmanaiva palāyate || 7 ||

ātmanaḥ svasya | svātmanā svenaiva || 7 ||

dṛḍhaprahāraiḥ praharansvayamevātmanātmani |
pravidravati bhītātmā sa yojanaśatānyapi || 8 ||

krandanpalāyamāno'sau gatvā dūramitastataḥ |
śramavānvivaśākāro viśīrṇacaraṇāṅgakaḥ || 9 ||

patito'vaśa evāśu mahatyandho'ndhakūpake |
kṛṣṇarātritamobhīme nabhogambhīrakoṭare || 10 ||

andho vivekadṛṣṭiśūnyaḥ | kṛṣṇarātiriva tamasā bhīme || 10 ||

tataḥ kālena bahunā so'ndhakūpātsamutthitaḥ |
punaḥ prahāraiḥ praharanvidravatyātmanātmanaḥ || 11 ||

ātmanaḥ svasmādeva nimittāt || 11 ||

punardūrataraṃ gatvā karañjavanagulmakam |
praviṣṭaḥ kaṇṭakavyāptaṃ śalabhaḥ pāvakaṃ yathā || 12 ||

karañjakaṇṭakalatānibiḍaṃ vanagulmakamalpacchāyaṃ duḥkhabahulamiti yāvat | 
anyaśca kaṇṭakairvyāptam || 12 ||

tasmātkarañjagahanādviniḥsṛtya kṣaṇādiva |
punaḥ prahāraiḥ praharanvidravatyātmanātmanaḥ || 13 ||

punardūrataraṃ gatvā śaśāṅkakaraśītalam |
kadalīkānanaṃ kāntaṃ saṃpraviṣṭo hasanniva || 14 ||

hasan ānandita iva || 14 ||

kadalīkhaṇḍakāttasmādviniḥsṛtya kṣaṇātpunaḥ |
svayaṃ prahāraiḥ praharanvidravatyātmanātmani [ātmana iti 
pāṭhaḥ] || 15 ||

punardūrataraṃ gatvā tamevāndho'ndhakūpakam |
sa saṃpraviṣṭastvarayā viśīrṇāvayavākṛtiḥ || 16 ||

andhakūpātsamutthāya praviṣṭaḥ kadalīvanam |
kadalīkānanācchvabhraṃ karañjavanagulmakam || 17 ||

śvabhraṃ gartamiva gambhīram || 17 ||

karañjakānanātkūpaṃ kūpādrambhāvanāntaram |
praviśanpraharaṃścaiva svayamātmani saṃsthitaḥ || 18 ||

kūpaṃ prāguktāndhakūpam | rambhāvanāntaraṃ kadalīvanamadhyam || 18 ||

evaṃrūpanijācāraḥ so'valokya ciraṃ mayā |
avaṣṭabhya balādeva muhūrtaṃ rodhitaḥ pathi || 19 ||

avalokya vivekadṛśā dṛṣṭvā | avaṣṭabhya yogabalena dhṛtvā || 19 ||

pṛṣṭaḥ sa kastvaṃ kimidaṃ kenārthena karoṣi vā |
kiṃ nāmābhimataṃ te'tra kiṃ mudhā parimuhyasi || 20 ||

idaṃ ātmapraharaṇakūpapatanādi kiṃ kimartham | abhimatamabhilaṣitam || 20 ||

iti pṛṣṭena kathitaṃ tena me raghunandana |
nāhaṃ kaścinna caivedaṃ mune kiṃcitkaromyaham || 21 ||

tvayāhamavabhagno'smi tvaṃ me śatruraho bata |
tvayā dṛṣṭo'smi naṣṭo'smi duḥkhāya ca sukhāya ca || 22 ||

ityuktvā viklavānyaṅgānyālokya svānyatuṣṭimān |
rurodātiravaṃ dīno megho varṣannivāṭavīm || 23 ||

atuṣṭimān bhogebhyo'saṃtṛptaḥ || 23 ||

kṣaṇamātreṇa tatrāsāvupasaṃhṛtya rodanam |
svānyaṅgāni samālokya jahāsa ca nanāda ca || 24 ||

athāṭṭahāsaparyante sa pumānpurato mama |
krameṇa tāni tatyāja svānyaṅgāni samaṃtataḥ || 25 ||

prathamaṃ patitaṃ tasya śiraḥ paramadāruṇam |
tataste bāhavaḥ paścādvakṣastadanu codaram || 26 ||

saṃkalpātmakaṃ śiraḥ tadeva sarvānarthamūlatvātparamadāruṇam bāhavo 
vikalpāśayāḥ viṣayābhiniveśo vakṣaḥ tṛṣṇā udaramiti yogyatayā kalpyam || 26 
||

atha kṣaṇena sa pumāṃstānyaṅgāni yathākramam |
saṃtyajya niyateḥ śaktyā kvāpi gantumupasthitaḥ || 27 ||

jñānenājñānatatkāryabādhaniyateḥ śaktyā | kvāpi gantumityanena 
gantavyasthalāntarāpariśeṣādbādhitasya niḥsvarūpāpattiruktā || 27 ||

dṛṣṭavānahamekānte punaranyaṃ tathā naram |
so'pi prahārānparitaḥ prayacchansvayamātmani || 28 ||

svamanasa ivānyamanasāmapyeṣaiva rītiriti pradarśanāyāha - 
dṛṣṭavānityādinā || 28 ||

bāhubhiḥ pīvarākāraiḥ svayameva palāyate |
kūpe patati kūpāttu samutthāyābhidhāvati || 29 ||

punaḥ patati kuṇḍe'ntaḥ punarārtaḥ palāyate |
punaḥ praviśati śvabhraṃ kṣaṇaṃ śiśirakānanam || 30 ||

kuṇḍe'ndhakūpe | śvabhraṃ karañjavanagartam | śiśirakānanaṃ kadalīvanam || 30 
||

kaṣṭaṃ punaḥpunastuṣṭaḥ punaḥ praharati svayam |
evaṃprāyanijācāraściramālokya sasmayam || 31 ||

sa mayā samavaṣṭabhya paripṛṣṭastathaiva hi |
tenaivasau krameṇādya ruditvā saṃprahasya ca || 32 ||

aṅgairviśīrṇatāmetya yayāvalamalakṣyatām |
vicārya niyateḥ śaktiṃ tato gantumupasthitaḥ || 33 ||

alakṣyatāṃ adṛśyatām || 33 ||

dṛṣṭavānahamekānte punaranyaṃ tathā naram |
praharaṃstadvadevāsau svayameva palāyate || 34 ||

palāyāmanaḥ patito mahatyandhe'ndhakūpake |
tatrāhaṃ suciraṃ kālamavasaṃ tatpratīkṣakaḥ || 35 ||

andhayatītyandhe andhakūpake tamovṛte kūpe || 35 ||

yāvatsa sucireṇāpi kūpānnābhyuditaḥ śaṭhaḥ |
athāhamutthito gantuṃ dṛṣṭavānpuruṣaṃ punaḥ || 36 ||

tādṛśaṃ tādṛśākāraṃ prapatantaṃ tathaiva ca |
avaṣṭabhya tathaivāśu tasya proktaṃ punarmayā || 37 ||

p. 363) 216

tathaivotpalapatrākṣa nāsau tadavabuddhavān |
kevalaṃ māmasau mūḍho naiva jānāsi kiṃcana || 38 ||

utpalapatrākṣeti rāmasaṃbodhanam | kevalaṃ 
svavyāpāraparo'bhavadityuttareṇānvayaḥ || 38 ||

āḥ pāpa durdvijetyuktvā svavyāpāraparo yayau |
atha tasminmahāraṇye tathā viharatā mayā || 39 ||

na kevalaṃ svayaṃ vivekānabhijñaḥ kiṃtu vivekijanatiraskāraparo'pīti sūcanāya 
āḥ pāpetyādyuktiḥ || 39 ||

bahavastādṛśā dṛṣṭāḥ puruṣā doṣakāriṇaḥ |
matpṛṣṭāḥ kecidāyānti svapnasaṃbhramavacchamam || 40 ||

matpṛṣṭā mayā bodhitāḥ santaḥ śamaṃ 
prāguktasvarūpanāśalakṣaṇamuparamam || 44 ||

maduktaṃ nābhinandanti kecicchavatanuṃ yathā |
vinipatyāndhakūpebhyaḥ kecittatprotthitāḥ punaḥ || 41 ||

nābhinandantyupekṣante jugupsanti ca || 41 ||

kadalīkhaṇḍakātkeciccireṇāpi na nirgatāḥ |
kecidantarhitāḥ sphāre karañjavanagulmake || 42 ||

na nirgatāḥ | tatraiva jñānaṃ prāpya muktā iti yāvat || 42 ||

na kvacitsthitimāyānti keciddharmaparāyaṇāḥ |
evaṃvidhā sā vitatā raghūdvaha mahāṭavī || 43 ||

dharmaparāyaṇāḥ kāmyadharmaparāḥ || 43 ||

adyāpi vidyate yasyāmitthaṃ te puruṣāḥ sthitāḥ |
sā ca dṛṣṭā tvayā rāma tvayeha vyavahāriṇī |
bālyāttu buddhitattvasya na tāṃ smarasi rāghava || 44 ||

tvayā hetunā vyavahāriṇī sarvavyavahāravatī sā mahāṭavī tvayā dṛṣṭā | 
buddhitattvasya buddhisārasya vivekasya | bālyādaprāgalbhyāt || 44 ||

sā bhīṣaṇā vividhakaṇṭakasaṅkaṭāṅgī
ghorāṭavī ghanatabhogahanāpi loke |
āgatya nirvṛtimalabdhaparāvabodhai-
rāsevyate kusumagulmakavāṭikeva [kusumapradhānā gulmakā 
yasmiṃstatkusumagulmakaṃ kānanaṃ tadrūpā vāṭiketyarthaḥ | 
etatphalitārthakaiva kusumakānanetyādiṣṭīkā] || 45 ||

upasaṃharati - seti | loke lokyate vivekadṛśā 
dharmabrahmatattvamastiṃstathāvidhe adhikārijanmani nirvṛtiṃ 
sādhanasaṃpattisukhamāgatya prāpyāpi 
abhāgyavaśādalabdhaparamātmabodhairāsevyate viṣayāsaktyā sevyate | 
kusumakānanavāṭikevetyāpātaramyatve dṛṣṭāntaḥ || 45 ||

ityārṣe śrīvāsiṣṭhamahārāmāyaṇe vālmīkīye utpattiprakaraṇe 
cittopākhyānaṃ nāmāṣṭanavatitamaḥ sargaḥ || 98 ||

iti śrīvāsiṣṭhamahārāmāyaṇatātparyaprakāśe utpattiprakaraṇe cittopākhyānaṃ 
nāmāṣṭanavatitamaḥ sargaḥ || 98 ||


ekonaśatatamaḥ sargaḥ 99

śrīrāma uvāca |

kāsau mahāṭavī brahmankadā dṛṣṭā kathaṃ mayā |
ke ca te puruṣāstatra kiṃ tatkartuṃ kṛtodyamāḥ || 1 ||

uktasya cittākhyānasya krameṇa vyutkrameṇa ca |
rāmapraśnamukhenātra tātparyārtho'nuvarṇyate || 1 ||

kiṃ kimarthaṃ vā tatparighaiḥ svadehaprahāraṃ kūprakarañjavanādipraveśaṃ ca 
kartuṃ kṛtodyamāste jātāḥ | kiṃtatkartṛkṛtodyamāḥ iti pāṭhe svataḥ 
svāniṣṭe pravṛtterayogātparataḥ sā vācyeti kena tatkartrā tādṛśāniṣṭe 
balānniyojakena hetunā svaprahārādau kṛtodyamāste saṃpannā ityarthaḥ | 
kaścāsau tatkartāṃ ca kiṃtatkartā tena kṛtodyamā iti vigrahaḥ || 1 ||

śrīvasiṣṭha uvāca |

raghunātha mahābāho śṛṇu vakṣyāmi te'khilam |
na sā mahāṭavī rāma dūre naiva ca te narāḥ || 2 ||

vastuto brahmaiva mithyābhūtasvarganarakādivaicitryakalpanayā saṃsārāṭavī 
tatkalpakāni manāṃsyeva te narā iti na te dūrasthā mayoktā ityāha - 
raghunāthetyādinā || 2 ||

yeyaṃ saṃsārapadavī gambhīrā'pārakoṭarā |
tāṃ tāṃ śūnyāṃ vikārāḍhyāṃ viddhi rāma mahāṭavīm || 3 ||

yā iyaṃ prasiddhā saṃsārapadavī tāṃ paramārthadṛśā asattvācchūnyāṃ 
bhrāntidṛśā tu sattvādvikārāḍhyāṃ tāṃ prāguktāṃ mahāṭavīṃ 
viddhītyarthaḥ || 3 ||

vicārālokalabhyeyaṃ yadaikenaiva vastunā |
pūrṇā nānyena saṃyuktā kevaleva tadaiva sā || 4 ||

kadā sā śūnyā kena vā upāyena labhyate tatrāha - vicārāloketi | yadā 
ekenādvitīyenaiva vastunā pūrṇā anyena na saṃyuktā bhavati tadā kevalā śunyeva 
bhavati | ivaśabdaḥ kevalaśūnyādiśabdānāmapi tatraupacārikī pravṛttiḥ 
pratiyogyanirūpaṇe śūnyatvādernirūpaṇāsaṃbhavāditi dyotanāya | tādṛśī 
ceyaṃ tattvaṃ padārthaśodhanalakṣaṇena vivekālokena labhyetyarthaḥ || 4 ||

tatra ye te mahākārāḥ puruṣāḥ prabhramanti hi |
manāṃsi tāni viddhi tvaṃ duḥkhe nipatitānyalam || 5 ||

draṣṭā yo'yamahaṃ teṣāṃ saviveko mahāmate |
vivekena mayā tāni dṛṣṭānyanyeva nānagha || 6 ||

viveko'tra vicāraḥ || 6 ||

mayā tānyeva bodhyante vivekena manāṃsi hi |
satataṃ suprakāśena kamalānīva bhānunā || 7 ||

matprabodhaṃ samāsādya matprasādānmahāmate |
manāṃsi kāni cittāni gatānyupaśamātparam || 8 ||

matprabodhaṃ tattvajñānam | matprasādādvivekaprasādāt | 
upaśamānmanobhāvanāśāt | paraṃ mokṣaṃ gatāni || 8 ||

p. 364) 217

kānicinnābhinandanti māṃ vivekaṃ vomohataḥ |
mattiraskāravaśataḥ kūpeṣveva patantyadhaḥ || 9 ||

mattiraskāro vicāropekṣā || 9 ||

ye te'ndhakūpā gahanā narakāste raghūdvaha |
kadalīkānanaṃ yāni saṃpraviṣṭāni tāni tu || 10 ||

svargaikarasikāni tvaṃ manāṃsi jñātumarhasi |
praviṣṭānyandhakūpāntarnirgatāni na yāni tu || 11 ||

mahāpātakayuktāni tāni cittāni rāghava |
kadalīkānanasthāni nirgatāni na yāni tu || 12 ||

puṇyasaṃbhārayuktāni tāni cittāni rāghava |
karañjavanayātāni nirgatāni na yāni tu || 13 ||

tāni mānuṣyajātāni cittāni raghunandana |
kānicitsaṃprabuddhāni tatra muktāni bandhanāt || 14 ||

mānuṣye manuṣyabhāve jātāni pariṇatāni | saṃprabuddhānīti manuṣyadehe 
vairāgyādiviśeṣasaṃbhavānmukhyo jñānādhikāra iti dyotanāya || 14 ||

kānicidbahurūpāṇi yoneryoniṃ viśanti hi |
manāṃsi tāni tiṣṭhanti nipatantyutpatanti ca || 15 ||

nipatanti narakeṣu | utpatanti svarge || 15 ||

yattatkarañjagahanaṃ tatkalatrarasaṃ viduḥ |
duḥkhakaṇṭakasaṃbādhaṃ mānuṣyaṃ vividhaiṣaṇam || 16 ||

kalatrarasaṃ kuṭumbasnehavat | ata eva duḥkhakaṇṭakasaṃbādhaṃ vividhaiṣaṇaṃ 
ca mānuṣyam || 16 ||

karañjagahanaṃ yāni praviṣṭāni manāṃsi tu |
mānuṣye tāni jātāni tatraiva rasikāni ca || 17 ||

rasikāni abhiniviṣṭāni viṣayarasāsvādaparāṇi vā || 17 ||

kadalīkānanaṃ yattacchaśāṅkakaraśītalam |
tanmanohlādanakaraṃ svargaṃ viddhi raghudvaha || 18 ||

kānicitpuṇyabhūtena tapasā dhāraṇātmanā |
dhārayanti śarīrāṇi saṃsthitānyuditānyapi || 19 ||

puṇyabhūtena śāstravihitena | aśāstravihitasya vāraṇārthaṃ viśeṣaṇam | 
dhāraṇātmanā dhyeyadeśe manonibandharūpadhāraṇāpradhānena upāsanena 
hetunā yāni grahasaptarṣidhruvādiśarīrāṇi dhārayanti tāni itarāpekṣayā 
tejobhogādyatiśayena tattvāvabodhena ca uditāni abhyudayavantyapi bhūtvā 
saṃsthitāni ciraṃ sthitānītyarthaḥ || 19 ||

yairahaṃ puṃbhirabudhairbuddhicittatiraskṛtaḥ |
tairmanobhiranātmajñaiḥ svavivekastiraskṛtaḥ || 20 ||

buddhibhiścittairvā tiraskṛta upekṣitaḥ | nādhyavasito na smṛtaścetyarthaḥ || 20 
||

tvayā dṛṣṭo vinaṣṭo'smi tvaṃ me śatruriti drutam |
yaduktaṃ taddhi cittena galatā paridevitam || 21 ||

galatā tattvāvabodhādviśīryatā | paridevitaṃ vilapitam || 21 ||

ruditaṃ yanmahākrandaṃ puṃsā bahvāśu rāghava |
tadbhogajālaṃ tyajatā manasā rodanaṃ kṛtam || 22 ||

ardhaprāptavivekasya na prāptasyāmalaṃ padam |
cetasastyajato bhogānparitāpo bhṛśaṃ bhavet || 23 ||

rudatāṅgāni dṛṣṭāni kāruṇyenāvabodhinā |
kaṣṭametāni saṃtyajya kiṃ prayāmīti cetasā || 24 ||

svānyaṅgāni samālokya jahāsa ca nanāda ca ityuktestātparyamāha - rudateti | 
avabodhinā īṣadvivekavatā | kāruṇyena strīputrādisnehena || 24 ||

ardhaprāptavivekasya na prāptasyāmalaṃ padam |
cetasastyajato'ṅgāni paritāpo hi vardhate || 25 ||

aṅgāni snehalobhādīni || 25 ||

hasitaṃ tu yadānandi puṃsā madavabodhataḥ |
pariprāptavivekena tattuṣṭaṃ rāma cetasā || 26 ||

tattuṣṭaṃ ānanditam | tuṣernapuṃsake bhāve ktaḥ || 26 ||

pariprāptavivekasya tyaktasaṃsārasaṃsthiteḥ |
cetasastyajato rūpamānando hi vivardhate || 27 ||

tadeva spaṣṭayati - pariprāpteti || 27 ||

hasatāṅgāni dṛṣṭāni puṃsā yānyupahāsataḥ |
tāni dṛṣṭāni manasā vipralambhapadāni ha || 28 ||

vipralambhapadāni svavañcananimittāni || 28 ||

mithyāvikalparacitairvipralabdhamaho ciram |
ityaṅgānyupahāsena dṛṣṭāni svāni cetasā || 29 ||

mithyāvikalpena racitaiḥ kalpitairviṣayairvipralabdhaṃ vañcitamityupahāsena || 29 ||

manaḥ prāptavivekaṃ hi viśrāntaṃ vitate pade |
prāktanādīnatādhāraṃ hasanpaśyati dūrataḥ || 30 ||

prāktanyā ādinatāyā ādhāramālambanaṃ viṣayajātam | dūrataḥ 
asaṅgātmāsaṃsparśitayeti yāvat || 30 ||

yadasau samavaṣṭabhya mayā pṛṣṭaḥ prayatnataḥ |
tadviveko balāccittamādatta iti darśitam || 31 ||

asau prāguktaḥ puruṣaḥ | ādatte viṣṭabhrāti || 31 ||

yadaṅgāni viśīrṇāni gatānyantardhimagrataḥ |
taccittena vinārthāśā śāmyatīti pradarśitam || 32 ||

arthasahitā āśā arthāśā | manobhāde saha viṣayairviṣayatṛṣṇāpi bādhyata iti 
darśitamityarthaḥ || 32 ||

sahasranetrahastatvaṃ yatpuṃsaḥ parivarṇitam |
tadanantākṛtitvaṃ hi cetasaḥ paridarśitam || 33 ||

yadātmani prahāraughaiḥ pumānpraharati svayam |
tattatkukalpanāghātaiḥ praharatyātmano manaḥ || 34 ||

palāyate yatpuruṣaḥ svātmanaḥ praharansvayam |
svavāsanāprahārebhyastanmanaḥ prapalāyate || 35 ||

svayaṃ praharati svāntaṃ svayameva svayecchayā |
palāyate svayaṃ caiva paśyājñānavijṛmbhitam || 36 ||

svāntaṃ manaḥ || 36 ||

svavāsanopataptāni sarvāṇyeva manāṃsi hi |
svayameva palāyante gantuṃ yuktāni tatpadam || 37 ||

upataptāni vikṣobhitāni | tadbrahmapadaṃ gantumavagantuṃ yuktāni 
svarūpayogyāni | athavā yuktāni yogena niruddhānyapi || 37 ||

p. 365) 217

yadidaṃ duḥkhaṃ tattanoti svayaṃ manaḥ |
svayamevātikhinnaṃtu punastasmātpalāyate || 38 ||

upataptamityetadvyācaṣṭe - yadidamiti || 38 ||

saṃkalpavāsanājālaiḥ svayamāyāti bandhanam |
mano lālāmayairjālaiḥ kośakārakṛmiryathā || 39 ||

lālā svamukhadravastanmayaistadvikāraiḥ | kośakārakṛmiḥ 
kauśeyotpattibhūmau prasiddhaḥ || 39 ||

yathānarthamavāpnoti tathā krīḍati cañcalam |
bhāviduḥkhamapaśyansvaṃ durlīlābhirivārbhakaḥ || 40 ||

apaśyankāṣṭharandhrasthavṛṣaṇākramaṇaṃ yathā |
kīlotpāṭī kapirduḥkhametīdaṃ hi tathā manaḥ || 41 ||

ukte'rthe laukikīṃ gāthāmudāharati - apaśyanniti | yathā kilāraṇye takṣasu 
mahākāṣṭhamardhaṃ vidārya madhye kīlaṃ dattvā daivādapagateṣu 
kaścitkapistatkāṣṭhopaviṣṭaḥ kāṣṭharandhrasthasvavṛṣaṇākramaṃ 
bhāvinamapaśyansvacāpalādviṣṭambhakīlotpāṭī vṛṣaṇasaṃdaṃśena 
maraṇādiduḥkhameti tadvadityarthaḥ || 41 ||

cirapālanayā caiva cirabhāvanayā tathā |
abhyāsāttucchatāmetya na bhūyaḥ pariśocati || 42 ||

yadi niruddhamapi vikṣepaiḥ palāyate tarhi kathamiṣṭasiddhistatrāha - cireti | na 
sakṛnnirodhādiṣṭasiddhiḥ kiṃtu tasya cirapālanayā ciramasaṅgātmabhāvanayā 
cetyarthaḥ | tucchatāṃ jñānabādhyatām || 42 ||

manaḥpramādādvardhante duḥkhāni girikūṭavat |
tadvaśādeva naśyanti sūryasyāgre himaṃ yathā || 43 ||

tathāca mana eva pramādavivekābhyāṃ bandhamokṣayorheturiti phalitamityāha ##-

yāvajjīvamanindyayā ca ramate śāstrārthasaṃjātayā
tulyaṃ vāsanayā mano hi munivanmaunena rāgādiṣu |
paścātpāvanapāvanaṃ padamajaṃ tatprāpya tacchītalaṃ
tatsaṃsthena na śocyate punaralaṃ puṃsā mahāpatsvapi || 44 ||

yadyarthe caśabdaḥ | yadi manaḥ śāstrārthasaṃjātayā anindyayā vāsanayā 
tulyaṃ samarasaṃ sat rāgādiṣu viṣayeṣu maunena nirodhena yāvajjīvaṃ 
munivadramate tat tarhi paścāttattvabodhena pāvanapāvanaṃ paramapavitramajaṃ 
janmādivikriyārahitamata eva śītalaṃ tāpatrayāspṛṣṭamalaṃ pūrṇaṃ 
tadbrahmapadaṃ prāpya tatsaṃsthena jīvanmuktena puṃsā mahāpatsu 
pralayādiṣvapi punarna śocyate | tarati śokamātmavit ityādiśruterityarthaḥ || 44 ||

ityārṣe śrīvāsiṣṭhamahārāmāyaṇe vālmīkīye mokṣopāye utpattiprakaraṇe 
cittopākhyānaṃ nāmaikonaśatatamaḥ sargaḥ || 99 ||

iti śrīvāsiṣṭhamahārāmāyaṇatātparyaprakāśe utpattiprakaraṇe cittopākhyānaṃ 
nāmaikonaśatatamaḥ sargaḥ || 99 ||


śatatamaḥ sargaḥ 100

śrīvasiṣṭha uvāca |

cittametadupāyātaṃ brahmaṇaḥ paramātpadāt |
atanmayaṃ tanmayaṃ ca taraṅgaḥ sāgarādiva || 1 ||

varṇyate'tra manaḥśaktyā brahmaṇaḥ sarvaśaktitā |
ajñānamātrādadvaite bandhamokṣādikalpanā || 1 ||

manodhīnaiva bandhamokṣakalpaneti yaduktaṃ tatropapattimāha - cittamityādinā 
| atanmayamabrahmabhūtājñānavikāraḥ | tanmayaṃ śuddhabrahmavivartaśca | 
yathā taraṅgo jalavikārastatsattāvivartaśca tadvadityarthaḥ || 1 ||

prabuddhānāṃ mano rāma brahmaiveha hi netarat |
jalasāmānyabuddhīnāmabdhernānyastaraṅgakaḥ || 2 ||

jalasāmānyaṃ jalasattā || 2 ||

mano rāmāprabuddhānāṃ saṃsārabhramakāraṇam |
apaśyato'mbusāmānyamanyatāmbutaraṅgayoḥ || 3 ||

aprabuddhadṛśāṃ pakṣe tatprabodhāya kevalam |
vācyavācakasaṃbandhakṛto bhedaḥ prakalpyate || 4 ||

ata eva hi upadeśyopadeśakaśabdārthādiśāstrīyavyavahārakalpanāpi 
ajñapakṣamavalambyaiva na tattvadṛśeti prāguktamityāha - aprabuddheti || 4 
||

sarvaśakti paraṃ brahma nityamāpūrṇamavyayam |
na tadasti na tasminyadvidyate vitatātmani || 5 ||

sarvajagatkāraṇatvamapyajñātasyaiva brahmaṇo na jñātasyetyāśayena tasyaiva 
sarvaśaktiśālitāmupapādayati - sarvaśaktītyādinā || 5 ||

sarvaśaktirhi bhagavānyaiva tasmai hi rocate |
śaktiṃ tāmeva vitatāṃ prakāśayati sarvagaḥ || 6 ||

prakāśayati kāryātmanā prakaṭayati || 6 ||

cicchaktirbrahmaṇo rāma śarīreṣvabhidṛśyate |
spandaśaktiśca vāteṣu jaḍaśaktistathopale || 7 ||

śarīreṣu caturvidhabhūtagrāmeṣu || 7 ||

dravaśaktistathāmbhaḥsu tejaḥśaktistathā'nale |
śūnyaśaktistathākāśe bhāvaśaktirbhavasthitau || 8 ||

śūnyaśaktiranāvarakatvātsarvāvapanaśaktiḥ | bhāvaśaktirastīti 
vyavahārayogyatā || 8 ||

brahmaṇaḥ sarvaśaktirhi dṛśyate daśadiggatā |
nāśaśaktirvināśeṣu śokaśaktiśca śokiṣu || 9 ||

nāśaśaktiḥ kāraṇe tirobhāvaśaktiḥ | 
śokaśaktirāśokajadehajananaśaktirviṣādaśaktirvā || 9 ||

ānandaśaktirmudite vīryaśaktistathā bhaṭe |
sargeṣu sargaśaktiśca kalpānte sarvaśaktitā || 10 ||

kalpānte prākṛtapralaye prakṛtau sarvaśaktitā tasyāḥ sarvakāryabījatvāt | 
śarvaśaktitā iti pāṭhe saṃhāraśaktitā || 10 ||

p. 366) 218

phalapuṣpalatāpatraśākhāviṭapamūlavān |
vṛkṣabīje yathā vṛkṣastathedaṃ brahmaṇi sthitam || 11 ||

tadevāha - phaleti || 11 ||

pratibhāsavaśādeva madhyasthaṃ cittajāḍyayoḥ |
jīvetarābhidhaṃ cittamantarbrahmaṇi dṛśyate || 12 ||

prathamakāryasya cittasya cijjāḍyobhayarūpatādarśanādapyajñātameva brahma 
jagadbījamityāśayenāha - pratibhāseti | pratibhāso'trājñānasākṣī 
tadvaśādeva na śuddhavaśāt || 12 ||

nānātarulatāgulmajālapallavaśālayaḥ |
nirvikalpakacinmātraṃ nānā'nirjñātakalpanā || 13 ||

yato'yaṃ tarugulmādidṛśyaprapañco'jñātacidvivarto'taścinmātrameva 
tattvamityāha - nāneti | anirjñātakalpanā ajñāte tattve yata iyaṃ 
kalpanetyarthaḥ || 13 ||

brahmaivedamahaṃtattvaṃ jagatpaśyādya rāghava |
sa ātmā sarvago nāma nityoditamahāvapuḥ || 14 ||

jagat ahaṃtattvaṃ ahamiti bhāsamānajīvatattvaṃ pratyakcidrūpaṃ brahmaiveti 
paśyetyarthaḥ || 14 ||

yanmanāḍyananīṃ śaktiṃ dhatte tanmana ucyate |
picchabhrāntiryathā vyomni payasyāvartadhīryathā || 15 ||

brahmaiva tattacchaktipuraskāreṇa bhrāntyā mana ādiśabdairucyate nānyadityāha 
- yadityādinā || 15 ||

pratibhāsakalāmātraṃ mano jīvastathātmani |
yadetanmanaso rūpamuditaṃ mananātmakam || 16 ||

brāhmī śaktirasau tasmādbrahmaiva tadariṃdama |
idaṃ tadahamityeva vibhāgaḥ pratibhāsajaḥ || 17 ||

śaktitatkāryayorabhedādidamiti purovartitayā taditi parokṣatayā ahamiti 
pratyaktādātmyena ca bhāsamānastrividho dṛśyavibhāgaḥ pratibhāsajaḥ 
prātibhāsika eva na vāstava ityarthaḥ || 17 ||

manaso brahmaṇo'nyacca mohe paramakāraṇam |
yadyaccaitanmanasyeva kiṃcitsadasadātmakam || 18 ||

nanu kāmakarmavāsanādikamapi dvaitaprapañcahetuḥ śrūyate tatkathaṃ 
brahmaśaktireva taddheturucyate tatrāha - manasa iti | manaso jīvasya 
brahmaṇaśca mohe bhedādibhrame anyacca kāmādi yadyatkiṃcitparamakāraṇaṃ 
vyāśabditaṃ loke tatsarvaṃ manasyevāvirbhāvatirobhāvābhyāṃ sadasadātmakaṃ 
sarvaśakterbrahmaṇastāṃ prāguktāṃ brahmatāṃ bṛṃhaṇaśaktimeva vidurna 
tadanyaditi pareṇānvayaḥ || 18 ||

vyāśabditaṃ sarvaśaktestāṃ śaktiṃ brahmatāṃ viduḥ |
manaḥ sattātmakaṃ nāma yathaitanmanasi sthitam || 19 ||

nanu manodharmāḥ kāmādiśaktayaḥ kathaṃ brahmaṇi sthitā yena tacchaktayaḥ 
syustatrāha - mana iti | yathā manaḥ sattātmakaṃ nāma brahmarūpaṃ manasi 
saṃsargādhyāsāsthitaṃ yathā vā ṛtorvasantādeḥ śaktayo vṛkṣādiṣu 
sthitāstadvajjīvehā manodharmā api brahmaṇi sthitā ityarthaḥ || 19 ||

yathartoḥ śaktayastadvajjīvehā brahmaṇi sthitāḥ |
vyāptasarvartukusumā kṣmādeśavidhibhedataḥ || 20 ||

yadi sarvā jīvehā brahmaśaktayastarhi kuto na sarvāḥ sarvajīveṣu saṃkīryante 
tatrāha - vyāpteti | yathā vyāptasarvartukusumaśaktirapi kṣmā 
bhūmistattatpradeśeṣu bījasaṃskārādividhibhedato vyavasthayaiva puṣpādi dadhāti 
na saṃkareṇa tathā lokakṛdbrahmāpi cittaśaktīrvyvasthayā dadhātītyarthaḥ || 20 ||

yathā dadhāti puṣpāṇi tathā cittāni lokakṛt |
kvacitkvacitkadāciddhi tasmādāyānti śaktayaḥ || 21 ||

āyānti vyavasthitaphalātmanā āvirbhavanti | kṣmātalācchāliśaktaya ivetyarthaḥ || 
21 ||

deśakālādivaicitryātkṣmātalādiva [diha śālayaḥ iti pāṭhaḥ] 
śālayaḥ |
na jātaṃ pratibhāsena tenaivānyena paśyati || 22 ||

abhyupetya cedaṃ pratiyogivyavacchedasaṃkhyārūpādibhedarūpaṃ 
jagadvaicitryamasaṃkaro darśitaḥ paramārthatastatpratibhāsamātrasya 
kārakatvāyogātpratibhāsapṛthakkṛtakārakāntarāsiddheśca prātibhāsikaṃ na 
kiṃcijjātaṃ na vā kiṃcitkenacitpaśyatīti manaḥśabdakalpitabrahmajāste 
brahmaiveti budhyasvetyāha - na jātamiti sārdhena || 22 ||

pratiyogivyavacchedasaṃkhyārūpādayaśca ye |
manaḥśabdaiḥ prakalpyante brahmajānbrahma viddhi tān || 23 ||

yathā yathāsya manasaḥ pratibhāsaḥ pravartate |
tathā tathaiva bhavati dṛṣṭānto'tra kilaindavāḥ || 24 ||

svayamakṣubdhavimale yathā spando mahāmbhasi |
saṃsārakāraṇaṃ jīvastathāyaṃ paramātmani || 25 ||

jagatkalpako jīva eva brahmānyo nāsti dūre tatkalpitaṃ jagadityāśayenāha - 
svayamiti || 25 ||

jñasya sarvaṃ citaṃ rāma brahmaivāvartate sadā |
kallolormitaraṅgaughairabdherjalamivātmani || 26 ||

citaṃ upacitaṃ pūrṇamityarthaḥ | āsamantādvartate || 26 ||

dvitīyā nāsti sattaikā nāmarūpakriyātmikā |
pare nānātaraṅge'bdhau kalpaneva jaletarā || 27 ||

pare brahmaṇi dvitīyā sattā nāsti kiṃtvekaiva || 27 ||

jāyate naśyati tathā yadidaṃ yāti tiṣṭhati |
tadidaṃ brahmaṇi brahma brahmaṇā ca vivartate || 28 ||

vivartate atāttvikarūpeṇa pratibhāsate || 28 ||

svātmanyevātapastīvro mṛgatṛṣṇikayā yathā |
vicitreṇa vicitro'pi prasphuratyātmanā tathā || 29 ||

mṛgatṛṣṇikayā mṛgatṛṣṇānadyātmanā | vicitro vigatanāmarūpo'pi || 29 ||

karaṇaṃ karma kartā ca jananaṃ maraṇaṃ sthitiḥ |
sarvaṃ brahmaiva nahyasti tadvinā kalpanetarā || 30 ||

na lobho'sti na moho'sti na tṛṣṇāsti na rañjanā |
ka ātmanyātmano lobhastṛṣṇā moho'thavā kutaḥ || 31 ||

dvitīyābhāve lobhamohādīnāṃ prasaktireva nāstītyāha - neti | rañjanā 
atyāsaktiḥ || 31 ||

ātmaivedaṃ jagatsarvamātmaiva kalanākramaḥ |
hemāṅgadatayevāyamātmodeti manastayā || 32 ||

manastayā manobhāvena || 32 ||

p. 367) 218

abuddhaṃ yatparaṃ dhāma taccittaṃ jīva ucyate |
aparijñāta evāśu bandhurāyātyabandhutām || 33 ||

abuddhamajñānāvṛtam || 33 ||

cinmayenātmanā'jñena svasaṃkalpanayā svayam |
śūnyatā gaganeneva jīvatā prakaṭīkṛtā || 34 ||

ajñenājñānaviṣayīkṛtena yathā aśūnyenāpi gaganena śūnyatā prakaṭīkṛtā 
tadvat || 34 ||

ātmaivānātmavadiha jīvo jagati rājate |
dvīndutvamiva durdṛṣṭeḥ saccāsacca samutthitam || 35 ||

anātmavat anātmabhūtāhaṃkārāditādātmyenāhaṃpratyayaviṣayavat | 
viṣayarūpeṇa dvitīyarūpeṇa cāsatparamārthaikarūpeṇa sacca || 35 ||

mohārthaśabdārthadṛśoretayoratyasaṃbhavāt |
satyatvādātmanaścaiva kvātmā baddhaḥ kva mucyate || 36 ||

mohārthayorvyāmohanimittayoḥ | 
etayorbandhamokṣaśabdārthadṛśoratyantamasaṃbhavāt || 36 ||

nityāsaṃbhavabandhasya baddho'smīti kukalpanā |
yasya kālpanikastasya mokṣo mithyā na tattvataḥ || 37 ||

nityaṃ na saṃbhavatītyasaṃbhavo bandho yasya | tathāca paramārthadṛṣṭyā 
kālpanikāvapi bandhamokṣau tucchau | na nirodho na cotpattirna baddho na ca 
sādhakaḥ | na mumukṣurna vai mukta ityeṣā paramārthatā iti śruteriti bhāvaḥ || 37 ||

śrīrāma uvāca |

mano yaṃ niścayaṃ yāti tattadbhavati nānyathā |
tena kālpaniko nāsti bandhaḥ kathamiha prabho || 38 ||

yauktikadṛśā kālpanikānirvacanīyabandhasya 
prāgvistareṇopapāditatvātkālpaniko'pi bandho nāstīti tucchatoktimasahamāno 
rāmaḥ pṛcchati - mana iti || 38 ||

śrīvasiṣṭha uvāca |

mithyā kālpanikīveyaṃ mūrkhāṇāṃ bandhakalpanā |
mithyaivābhyuditā teṣāmitarā mokṣakalpanā || 39 ||

yauktikadṛṣṭiriyaṃ laukikadṛṣṭidārḍhyavighaṭanāya 
paramārthadṛṣṭidvāratvena kalpiteti na tatraiva viśrāntiḥ kiṃtu 
śrautatucchatādṛṣṭāvevetyāśayena vasiṣṭhaḥ pratyāha - mithyetyādinā | 
yathā kālpanikī svāpnī kalpanā jāgraddṛśā mithyā tucchā tadvat | 
anirvacanīyatā na vastutattvaṃ kiṃtu yuktibhirnirvacanāśaktiḥ | sā ca 
mūrkhapuruṣadharmo na vastusvabhāva iti sūcanāya mūrkhāṇāmityuktam || 39 ||

evamajñānakādeva bandhamokṣadṛśo'smṛteḥ |
vastutastu na bandho'sti na mokṣo'sti mahāmate || 40 ||

evaṃ prāguktarītyā tucchamajñānamajñānakaṃ tasmādeva 
bandhamokṣadṛśaḥ | nā'sato vidyate bhāvo nā'bhāvo vidyate sataḥ | ubhayorapi 
dṛṣṭo'ntastvanayostattvadarśibhiḥ || iti smṛtivirodhena 
sadasadāntarālikānirvacanīyatāviśrāntyayogādityarthaḥ || 40 ||

kalpanāyā avastutvaṃ saṃprabuddhamatiṃ prati |
rajjvaheriva he prājña tattvabuddhamatiṃ prati || 41 ||

avastutvaṃ tucchatvam | tatprāguktamanirvacanīyatvaṃ tu abuddhamatimajñaṃ 
parīkṣakaṃ prati na prājñaṃ pratītyarthaḥ || 41 ||

bandhamokṣādisaṃmoho na prājñasyāsti kaścana |
saṃmohabandhamokṣādi hyajñasyaivāsti rāghava || 42 ||

tadeva spaṣṭataramāha - bandheti || 42 ||

ādau manastadanu bandhavimokṣadṛṣṭī
paścātprapañcaracanā bhuvanābhidhānā |
ityādikā sthitiriyaṃ hi gatā pratiṣṭhā-
mākhyāyikā subhaga bālajanoditeva || 43 ||

ukte'rthe bālakākhyāyikāmavatārayannupasaṃharati - ādāviti | he subhaga 
ityādikā iyaṃ bandhasthitiḥ pratiṣṭhāṃ dṛḍhamūlatām | bālajanāya dhātryā 
uditā uktā vakṣyamāṇā ākhyāyikeva || 43 ||

ityārṣe śrīvāsiṣṭhamahārāmāyaṇe vālmīkīye utpattiprakaraṇe 
cittacikitsāpūrvakaṃ cittotpattivarṇanaṃ nāma śatatamaḥ sargaḥ || 100 ||

iti śrīvāsiṣṭhamahārāmāyaṇatātparyaprakāśe utpattiprakaraṇe 
cittotpattivarṇanaṃ nāma śatatamaḥ sargaḥ || 100 ||


ekādhikaśatatamaḥ sargaḥ 101

śrīrāma uvāca |

kimucyate muniśreṣṭha bālakākhyāyikākramaḥ |
krameṇa kathayaitanme manovarṇanakāraṇam || 1 ||

saṃkalpādarthaśūnyāyā vikalpaśatasaṃsṛteḥ |
dṛṣṭānto varṇyate'traiva bālakākhyāyikākramaḥ || 1 ||

saṃkalpavikalpātmakasya manasaḥ saṃkalpo mūlaṃ tannirodhe 
mūlocchedādvikalpānutthāne nirvikalpapadapratiṣṭhāsiddhiriti sūcanāya 
prāgavatāritāṃ bālakākhyāyikāṃ śrotukāmo rāmaḥ pṛcchati - kimucyata 
iti | padasaṃskārapakṣamāśritya kimetadityanayoḥ sāmānye napuṃsakatvam | 
bālakākhyāyikālakṣaṇaḥ kramo dṛṣṭāntaḥ kiṃprakāro loke ucyate etatkrameṇa 
kathayetyarthaḥ || 1 ||

śrīvasiṣṭha uvāca |

ko'pi mugdhamatirbālo dhātrīṃ pṛcchati rāghava |
kāṃcidvinodinīṃ dhātri varṇayākhyāyikāmiti || 2 ||

mugdhamatiryuktāyuktavivekaśūnyaḥ || 2 ||

sā bālasya vinodāya dhātrī tasya mahāmate |
ākhyāyikāṃ kathayati prasannamadhurākṣasam || 3 ||

kvacitsanti mahātmāno rājaputrāstrayaḥ śubhāḥ |
dhārmikāḥ śauryamuditā atyantāsati pattane || 4 ||

atyantāsati pattane iti pradhānarājadhānyuktiḥ || 4 ||

vistīrṇe śūnyanagare vyomnīva jalatārakāḥ |
dvau na jātau tathaikastu garbha eva na saṃsthitaḥ || 5 ||

śūnyāni nagarāṇi śākhānagarāṇi yasminniti tadviśeṣaṇam | 
jalamayyastārakāścandrāṃśatvāt || 5 ||

p. 368) 219

athātyuttamalābhārthaṃ kadācitsamavāyataḥ |
vibandhavaḥ khinnamukhāḥ śokopahatacetasaḥ || 6 ||

te kadācidvibandhavo daivānmṛtabāndhavā durbhikṣādinā khinnamukhāśca 
santaḥ samavāyataḥ svanāgarasamājāt parasparaikamatyato vā uttamasya 
nagarāntarasya lābhārthaṃ nirjagmuriti śeṣaḥ || 6 ||

te tasmācchūnyanagarānnirgatā vitatānanāḥ |
gaganādiva saṃśliṣṭā budhaśukraśanaiścarāḥ || 7 ||

saṃśliṣṭā militāḥ || 7 ||

śirīṣasukumārāṅgāḥ pṛṣṭhato'rkeṇa tāpitāḥ |
mārge'hani gatā grīṣmatāpārtāḥ pallavā iva || 8 ||

gatāḥ mlānatāmiti śeṣaḥ || 8 ||

saṃtaptamārgasikatādagdhapādasaroruhāḥ |
hā tāta ceti śocanto mṛgā yūthacyutā iva || 9 ||

darbhāgrabhinnacaraṇāstāpakhinnāṅgasaṃdhayaḥ |
ullaṅghya dūramadhvānaṃ dhūlidhūsaramūrtayaḥ || 10 ||

mañjarījālajaṭilaṃ phalapallavamālitam |
mṛgapakṣigaṇādhāraṃ prāpurmārge tarutrayam || 11 ||

yasminvṛkṣatraye vṛkṣau dvau na jātau manāgapi |
bījameva tṛtīyasya svārohasya na vidyate || 12 ||

vṛkṣatraya iti nirdhāraṇe saptamī | svārohasya sukhenāroḍhuṃ śakyasya || 12 ||

viśrāntāste pariśrāntāstatraikasya taroradhaḥ |
pārijātatale svarge śakrānilayamā iva || 13 ||

phalānyamṛtakalpāni bhuktvā pītvā ca tadrasam |
kṛtvā gulucchakairmālāṃ ciraṃ viśramya te yayuḥ || 14 ||

gulucchakaistallatāviśeṣamañjarībhiḥ || 14 ||

punardūrataraṃ gatvā madhyāhne samupasthite |
sarittritayamāsedustaraṅgataralāravam || 15 ||

tatraikā pariśuṣkaiva manāgapyambu na dvayoḥ |
vidyate saritordṛṣṭirandhalocanayoriva || 16 ||

saritoriti karmaṇi ṣaṣṭhī | dṛṣṭirdarśanam | 
andhalocanayorandhalocanābhyāmivātyantāsatītyarthaḥ | karaṇatāśaktereva 
saṃbandhasāmānyātmanā vivakṣaṇātṣaṣṭhī andhasya 
locanayorgolakayordṛṣṭirindriyamiva saritorambu na vidyata iti vā || 16 ||

pariśuṣkā bhṛśaṃ yāsau tasyāṃ te sasnurādṛtāḥ |
gharmārtā iva gaṅgāyāṃ brahmaviṣṇuharā iva || 17 ||

gharmārtā janā iva brahmaviṣṇuharā gaṅgāyāmiva ceti pṛthakkṛtya yojyam || 
17 ||

ciraṃ kṛtvā jalakrīḍāṃ pītvā kṣīropamaṃ payaḥ |
jagmuste rājatanayāḥ prahṛṣṭamanasaḥ svayam || 18 ||

abhilaṣitanagaraprāptau prahṛṣṭamanasaḥ || 18 ||

athāsedurdinasyānte lambamāne divākare |
bhaviṣyannavanirmāṇaṃ nagaraṃ nagasannibham || 19 ||

nagasannibhaṃ parvataprāṃśu || 19 ||

patākāpadminīvyāptaṃ nīlākāśajalāśayam |
dūraśrutasamullāpagāyannāgaramaṇḍalam || 20 ||

ūrdhvaṃ patākābhiradhaḥ padminībhiśca vyāptam | nīlākāśā iva sundarāḥ 
śūnyā vā jalāśayā yatra | samullāpāḥ svaramūrcchanāḥ || 20 ||

dadṛśustatra ramyāṇi trīṇi sadbhavanāni te |
maṇikāñcanagehāni śṛṅgāṇīva mahāgireḥ || 21 ||

anirmite dve sadane ekaṃ nirbhitti tatra vai |
abhittimandiraṃ cāru praviṣṭāste narāstrayaḥ || 22 ||

tatra teṣu triṣu madhye abhittimandiraṃ te praviṣṭāḥ || 22 ||

saṃpraviśyopaviśyāśu viharanto varānanāḥ |
prāpuḥ sthālītrayaṃ tatra taptakāñcanakalpitam || 23 ||

tatra karparatāṃ yāte dve ekā cūrṇatāṃ gatā |
jagṛhuścūrṇarūpāṃ tāṃ sthālīṃ te dīrghabuddhayaḥ || 24 ||

karparatāṃ kapālatām || 24 ||

droṇairnavanavatyā taistasyāṃ droṇena cāndhasaḥ |
tatra droṇaśataṃ hīnaṃ randhitaṃ bahubhojibhiḥ || 25 ||

tatra tasyāṃ sthālyām | andhasaḥ odanaprakṛtestaṇḍulasya navanavatyā 
droṇairekena ca droṇena hīnaṃ nyūnaṃ droṇaśataṃ randhitaṃ pakvam | bhāve 
ktaḥ || 25 ||

nimantritāstrayastaistu brāhmaṇā rājasūnubhiḥ |
dvau nirdehāvathaikasya mukhameva na vidyate || 26 ||

nirmukhenāndhasastatra bhuktaṃ droṇaśataṃ suta |
viprabhuktāvaśeṣaṃ tu bhuktamandho nṛpātmajaiḥ || 27 ||

tribhiste rājaputrāśca parāṃ nirvṛtimāgatāḥ |
bhaviṣyannagare tasmin rājaputrāstrayo hi te |
sukhamadya sthitāḥ putra mṛgayāvyavahāriṇaḥ || 28 ||

nirvṛtiṃ tṛptim | mṛgayābhirvyavahāriṇaḥ krīḍamānāḥ || 28 ||

ākhyāyikaiṣā kathitā mayā ramyā tavānagha |
etāṃ hṛdi kuru prājña vidagdhastvaṃ bhaviṣyasi || 29 ||

vidagdhaḥ paṇḍitaḥ || 29 ||

dhātryeti kathitā rāma bālakākhyāyikā śubhā |
tuṣṭiṃ jagāma bālaśca śubhākhyāyikayānayā || 30 ||

eṣā hi kathitā rāma cittākhyānakathāṃ prati |
bālakākhyāyikā tubhyaṃ mayā kamalalocana || 31 ||

cittākhyānānantaraṃ pravṛttā yā jagatpratyayasya vikalpamātratvakathā tāṃ 
prati tadudāharaṇatvenetyarthaḥ || 31 ||

iyaṃ saṃsāraracanā sthitimevamupāgatā |
bālakākhyāyikevograiḥ saṃkalpairdṛḍhakalpitaiḥ || 32 ||

sthitiṃ dārḍhyam | evaṃ vikalpamātrarūpā | bālakākhyāyikāśabdena 
tajjanyabālapratītirlakṣaṇayā gṛhyate || 32 ||

vikalpajālakaiveyaṃ pratibhāsātmikānagha |
bandhamokṣādikalanārūpeṇa parijṛmbhate || 33 ||

tadeva spaṣṭamāha - vikalpeti | vikalpā eva jālakāni yasyāmiti vigrahe 
samāsādutpannasya ṭāpaḥ supaḥ paratvāt pratyayasthātkātpūrvasya 
ityasyāpravṛttiḥ || 33 ||

p. 369) 219

saṃkalpamātrāditaradvidyate neha kiṃcana |
saṃkalpavaśataḥ kiṃcinna kiṃcitkiṃcideva vā || 34 ||

vikalpānāṃ ca saṃkalpakāryatvāttadvyatirekeṇāsattvamityāśayenāha - 
saṃkalpamātrāditi | yato yatkiṃcidvikalparūpaṃ bhāti tatsarvaṃ saṃkalpavaśato 
bhāti | vikalpabhātaṃ ca kiṃcinnaiva kiṃcidvā bhavati | śabdajñānānupātī 
vastuśūnyo vikalpaḥ iti patañjalinā tathā tallakṣaṇokteriti bhāvaḥ || 34 ||

dyauḥ kṣamā vāyurākāśaṃ parvatāḥ sarito diśaḥ |
saṃkalpakacitaṃ sarvamevaṃ svapnavadātmanaḥ || 35 ||

yuktameva viśiṣya prapañcayati - dyauriti | kṣamā pṛthvī || 35 ||

rājaputrāstrayo nadyo bhaviṣyannagare yathā |
yathā saṃkalparacanā tatheyaṃ hi jagatsthitiḥ || 36 ||

saṃkalpamātramabhitaḥ parisphurati cañcalaḥ |
payomātrātmako'bhodhirambhasīvātmanātmani || 37 ||

cañcalaḥ ambhodhiḥ || 37 ||

saṃkalpamātraṃ prathamamutthitaṃ paramātmanaḥ |
tadidaṃ sphāratāṃ yātaṃ vyāpārairdivasaṃ yathā || 38 ||

vyāpāraiḥ sūryavyāpārairjanavyāpāraiśca || 38 ||

saṃkalpajālakalanaiva jagatsamagraṃ
saṃkalpameva nanu viddhi vilāsacetyam |
saṃkalpamātramalamutsṛja nirvikalpa-
māśritya niścayamavāpnuhi rāma śāntim || 39 ||

tathāca saṃkalpatyāgamātreṇa nirvikalpasvarūpāvasthitiriti darśayannupasaṃharati 
- saṃkalpeti | manovilāsā rāgādivṛttayastaccetyāni ca teṣāṃ samāhāram | 
saṃkalpatyāge ca nirvikalpātmaniścaya eva heturityāha - āśrityeti || 39 ||

ityārṣe śrīvāsiṣṭhamahārāmāyaṇe vālmīkīye de0 mo0 utpattiprakaraṇe 
bālakākhyāyikānāmaikottaraśatatamaḥ sargaḥ || 101 ||

iti śrīvāsiṣṭhamahārāmāyaṇatātparyaprakāśe utpattiprakaraṇe 
bālakākhyāyikānāmaikottaraśatatamaḥ sargaḥ || 101 ||


dvyuttaraśatatamaḥ sargaḥ 102

śrīvasiṣṭha uvāca |

svasaṃkalpavaśānmūḍho mohameti na paṇḍitaḥ |
akṣaye kṣayasaṃkalpānmuhyate śiśureva hi || 1 ||

ihāhaṃkārasaṃkalpakṣayopāyo nirūpyate |
viveko nātmavargasya nityatā ca parātmanaḥ || 1 ||

mūḍho'jñaḥ | akṣaye paramātmani kṣīyata iti kṣayo naśvarātmā tatsaṃkalpāt | 
śiśurbālaḥ | muhyate bibheti || 1 ||

śrīrāma uvāca |

ko'sau saṃkalpitaḥ kena kṣayo brahmvavidāṃ vara |
asataiva mahāmohaṃ yenādāttatsadaiva hi || 2 ||

kṣayasaṃkalpāditi hetūktau saṃkalpakartṛkarmaṇī viśiṣya jijñāsamāno rāmaḥ 
pṛcchati - ko'sāviti | asau saṃkalpitaḥ kṣayaḥ kaḥ kena ca saṃkalpito 
yenāyamātmā asataiva nimittena mahāmohaṃ saṃsārabhramaṃ ā adāt upāttavān | 
ayaṃ bhāvaḥ - kiṃ nityātmā naśvarātmānaṃ saṃkalpayati uta 
naśvarātmaiva | nādyaḥ tasya svātmasvabhāvaviruddhasaṃkalpakatvāyogāt | na 
dvitīyaḥ | ātmāśrayāpatteḥ | tathā saṃkalpito naśvarātmāpi kiṃ jaḍa uta 
cidrūpaḥ nādyaḥ | ātmatādātmyānāpātāt | na dvitīyaḥ | citaḥ 
saṃkalpaviṣayatvāyogāditi || 2 ||

śrīvasiṣṭha uvāca |

asatā bhūtasaṃdhena kṣayo'haṃkāranāmadhṛk |
vetālaḥ śiśuneveha mithyaiva parikalpitaḥ || 3 ||

yadyadbhavanti tadā bhavanti iti śruteḥ 
prāktanasiṃhavyāghrādibhūtasaṃghātmabhāvasaṃskārasaṃbhṛtā##-
cidacitsaṃvalanātmakasiṃhavyāghrādyahaṃkārātmakanaśvarātma##-
avidyopahitena paramātmanā tattadahaṃkāranāmadhṛk kṣayo naśvarātmā || 3 ||

ekasminneva sarvasminsthite paramavastuni |
kutaḥ ko'yamahaṃ nāma kathaṃ nāma kiloditaḥ || 4 ||

nanvahaṃkārasyātmasvabhāvataiva kiṃ na syātkuto mithyātvaṃ tatrāha - 
ekasminniti | sarvasmin pūrṇe || 4 ||

vastuto nāstyahaṃkāraḥ paramātmanyabhedini |
asamyagdarśanānmārgīsarittīvrātape yathā || 5 ||

mārgīsarit mṛgatṛṣṇānadī || 5 ||

manomaṇimahārambhaḥ saṃsāra iti lakṣyate |
ātmanātmānamāśritya sphuratyantaryathāmbhasā || 6 ||

manolakṣaṇasya maṇeścintāmaṇermahān ārambhaḥ kāryajātasargaḥ | tarhi kiṃ 
manasa eva svātantryaṃ netyāha - ātmānamāśrityeti | ambhasā ambha iti 
śeṣaḥ || 6 ||

asamyagdarśanaṃ tena tyaja rāma nirāśrayam |
sāśrayaṃ satyamānandi samyagdarśanamāśraya || 7 ||

asamyagdarśanaṃ bhrāntim | nirāśrayaṃ asadviṣayam | sāśrayaṃ 
satyārthaviṣayam || 7 ||

dhiyā vicāradharmiṇyā mohasaṃrambhahīnayā |
vicārayādhunā satyamasatyaṃ saṃparityaja || 8 ||

tatra ka upāyastatrāha - dhiyeti || 8 ||

abaddho baddha ityuktvā kiṃ śocasi mudhaiva hi |
anantasyātmatattvasya kiṃ kathaṃ kena badhyate || 9 ||

p. 370) 220

nānā'nānātvakalanā tvavibhinnamahātmani |
sarvasminbrahmatattve'sminkiṃ baddhaṃ kiṃ vimucyate || 10 ||

nānā'nānātvakalanā bhedābhedabhrāntiḥ | asminsarvasminbādhena brahmatattve 
tanmātrapariśeṣe satītyarthaḥ || 10 ||

anārto'pyārtimānbhāti cchinne'ṅge kiṃca tāmyati |
bhedābhedavikārārtiḥ kācinnātmani vidyate || 11 ||

acchedyābhedyātmadarśane dehacchedabhedādiprayuktaduḥkhasyāpi nāvasaraḥ 
kiṃ punaranyasyetyāśayenāha - anārta iti | ārtimati dehe tathā bhāti || 11 ||

dehe naṣṭe kṣate kṣīṇe kātmanaḥ kṣatirāgatā |
bhastrāyāṃ paridagdhāyāṃ bhastrāpūro na naśyati || 12 ||

bhastrāmāpūrayatīti bhastrāpūro vāyuḥ || 12 ||

dehaḥ patatu vodetu kā naḥ kṣatirupasthitā |
ko naṣṭaḥ prakṣate puṣpe āmodo vyomasaṃśrayaḥ || 13 ||

prakṣate naṣṭe | āmodo gandhaḥ || 13 ||

āpatantu vapuḥpadme sukhaduḥkhahimaśriyaḥ |
ākāśoḍḍayanālīnāṃ kā naḥ kṣatirupasthitā || 14 ||

uḍḍīyate asminnityuḍḍayanam | adhikaraṇe lyuṭ | ākāśa uḍḍayanaṃ yeṣāṃ 
tathāvidhānāmalīnāṃ bhramarāṇāṃ naḥ | uḍupanālīnām iti pāṭhe 
ākāśasthānāṃ 
uḍupāścandraśukrabṛhaspatyādayastārāśreṣṭhāstallakṣaṇānāṃ nālīnāṃ 
padmānām ralayorabhedāduḍupasya candrasya nārīṇāmaśvinyādisarvatārāṇāṃ 
ca || 14 ||

dehaḥ patatu vodetu yātu vā gaganāntaram |
tadvilakṣaṇarūpasya kāsau bhavati me kṣatiḥ || 15 ||

yathā payodamarutoryathā ṣaṭpadapadmayoḥ |
tathā rāghava saṃbandhastvaccharīratvadātmanoḥ || 16 ||

abhyupagate'pi saṃbandhe alepake ātmani na 
tatprayuktaduḥkhaprasaktirityāśayenāha - yatheti | payodamarutormeghavāyvoḥ 
|| 16 ||

mano rāma śarīraṃ hi jagataḥ sakalasya ca |
ādyā śaktiścidadhyātmā na naśyati kadācana || 17 ||

śarīrādisarvajagato manomātratvādapi sati manasi na śarīrādināśaprayuktaḥ 
śoko yuktaḥ kiṃ punarātmamātratvādityāśayenāha - mana iti | 
śarīraśabdaḥ svarūpavacanaḥ | tatra hetuḥ - ādyā śaktiriti | yato mano jagata 
ādyā kāraṇībhūtā śaktiḥ cidātmā tu manaso'pi adhi upari atastannāśabhrāntiḥ 
sarvathā na yuktetyarthaḥ || 17 ||

yo'sāvātmā mahāprājña na naśyati na gacchati |
na naśyati kadācicca kiṃ mudhā paritapyase || 18 ||

ātmanāśādibhrāntereva sarvaśokādimūlatvāttāṃ punaḥ punarvārayannāha ##-

viśīrṇe'bhre yathā vātaḥ śuṣke'bje ṣaṭpado yathā |
yātyanantapadaṃ vyoma tathātmā dehasaṃkṣaye || 19 ||

saṃsāre'sminviharato mano'pi hi na naśyati |
jñānāgninā vinā jantorātmanāśe tu kā kathā || 20 ||

yaḥ kuṇḍabadaranyāyo yo ghaṭākāśayoḥ kramaḥ |
sthitirdehātmanoḥ saiva savināśāvināśayoḥ || 21 ||

ātmano dehāntaravasthitirvastuto nāstyeva | abhyupagame'pi na 
dehanāśāttannāśaprasaktirityāśayenāha - ya iti | kramo nyāyaḥ | sthitirapi 
nyāyaḥ | sā tādṛśyeva || 21 ||

badaraṃ hastamāyāti yathā sphuṭati kuṇḍake |
ātmā gaganamāyāti tathā calati dehake || 22 ||

ādyaṃ kuṇḍabadaranyāyaṃ prakṛte upapādayati - badaramiti | ātmā jīvaḥ 
gaganaṃ vāsanākāśam | calati naśyati sati | tathāca śrutiḥ - jīvāpetaṃ vāva 
kiledaṃ mriyate na jīvo mriyate iti || 22 ||

kumbhe gacchatyakumbhatvaṃ kumbhākāśo yathāmbare |
tiṣṭhatyevamayaṃ kṣīṇe dehe dehī nirāmayaḥ || 23 ||

dvitīyamupapādayati - kumbhe iti | akumbhatvaṃ nāśam || 23 ||

manodeho hi jantūnāṃ deśakālatirohitaḥ |
muhurmṛtipaṭācchannaḥ śaṭhe kiṃ paridevanā || 24 ||

maraṇaṃ mṛtistallakṣaṇena paṭena muhurācchanno bhavati | śaṭhe vañcake 
asminmanasi kiṃ kā paridevanā ayuktetyarthaḥ || 24 ||

deśakālatirodhāne mūḍho'pi maraṇe naraḥ |
kiṃ bibheti mahābāho neha paśyati kaścana || 25 ||

kiṃ tarhi maraṇaṃ tadāha - deśeti | gṛhādideśe caramaśvāsakāle pareṣāṃ 
dṛṣṭvā ātmanastirodhānamātraṃ maraṇamityarthaḥ | neha paśyati 
kaścanātmanāśamiti śeṣaḥ || 25 ||

atastvaṃ vāsanāṃ rāma mithyaivāhamiti sthitām |
tyaja pakṣīśvaro vyomagamanotka ivāṇḍakam || 26 ||

pakṣī saṃjātapakṣaḥ pakṣiśiśuḥ | svaparicchedakamaṇḍakaṃ śithilamaṇḍamiva 
|| 26 ||

eṣā hi mānasī śaktiriṣṭāniṣṭanibandhanī |
anayaiva mudhā bhrāntyā svapnavatparikalpanā || 27 ||

iṣṭāniṣṭayoḥ rāgadveṣābhyāṃ nibandhanī abhiniveśabandhanakarī || 27 ||

avidyaiṣā durantaiṣā duḥkhāyaiṣā vivardhate |
aparijñānamānaiṣā tanotīdamasanmayam || 28 ||

avidyāvilāsatvādavidyā || 28 ||

eṣā tucchavadākā"aṃ tuṣāramalinaṃ yathā |
paripaśyati vibhrāntā svarūpasya svabhāvataḥ || 29 ||

tuṣārairmalinaṃ dhūsaritam | tathā darśanaṃ manasaḥ svabhāva ityāha - 
svarūpasyeti || 29 ||

asadevedamārambhamantharaṃ sadivotthitam |
kalpitaṃ jagadābhogi dīrghasvapna ivaitayā || 30 ||

bhāvanāmātra evāsyāḥ svarūpaṃ kartṛtāṃ gatam |
jagannāmāvilaṃ cakṣurvyomni bimbarucāmiva || 31 ||

nanu manovyāpārāṇāṃ sarveṣāṃ pratyakṣatvājjagannirmātṛtā kutaḥ 
sarvairnānubhūyate tatrāha - bhāvaneti | asyāḥ svarūpaṃ 
jagadākārabhāvanāmātre eva kartṛtāṃ gataṃ na tadatiriktanirmāṇe | 
mithyārthānāṃ darśanātiriktanirmāṇāprasiddheḥ | tadeva jagannāma prasiddham | 
yathā āvilaṃ timirādiduṣṭaṃ cakṣurvyomni picchakeśoṃḍrakādyākārāṇāṃ 
sūryacandrādibimbarucāṃ vibhāvanāmātreṇa kartṛtadvadityarthaḥ | vibhāvanaṃ 
tu pratyakṣameveti bhāvaḥ || 31 ||

p. 371) 220

layamasyāḥ svarūpaṃ tvaṃ naya rāma vicāraṇāt |
yathā himaśilāyāstu tapanāddivasādhipaḥ || 32 ||

ata eva hyavicāradvaitabhāvanāmātrasiddhasya 
vicārajanyajñānamātrāllayasiddhiriti vicāraḥ kārya ityāha - layamiti | yathā 
divasādhipaḥ sūryastapanātsvātapāddhimaśilāyāḥ svarūpaṃ layaṃ nāśaṃ 
nayati tadvat || 32 ||

himābhāvārthino'rkasya svodayenepsitaṃ yathā |
siddhyatyevaṃ vicāreṇa manonāśārthino'rthitam || 33 ||

arthitamabhilaṣito manonāśaḥ || 33 ||

avidyā'saṃprabuddhā hi vitatānarthadurgamā |
nānendrajālakalanāṃ śambaro hema varṣati || 34 ||

ekasminmanasi naṣṭe'pi punaravidyayā mana ādibandhajanmaprasaktimāśaṅkyāha 
- avidyeti | hi yasmādavidyākādambinī asaṃprabuddhā avijñātātmatattvā 
yadā tadaiva śambaro'suraviśeṣa iva nānendrajālakalanārūpamasadeva hema 
varṣati natu saṃprabuddhā tadā niḥsvarūpatvādityarthaḥ || 34 ||

svavināśakriyāṃ caitāṃ mana eva karotyalam |
mano hyātmavadhaṃ nāma nāṭakaṃ parinṛtyati || 35 ||

evaṃca mana eva ciraṃ jagadrūpeṇa nṛtyadante vidyātmakapariṇāmena 
sāvidyasvavināśaṃ karotīti phalitamityāha - svavināśakriyāmiti | 
ātmavadhaṃ svasaṃhāraṃ nāma nāṭakaṃ svaracitagranthaṃ parilakṣīkṛtya 
nṛtyati || 35 ||

ātmānamīkṣate cetaḥ svavināśāya kevalam |
nahi jānāti durbuddhirvināśaṃ pratyupasthitam || 36 ||

svayaṃ saṃkalpamātreṇa svavināśadṛśāmidam |
manaḥ saṃsādhayatyāśu kleśo nātropayujyate || 37 ||

svavināśadṛśāṃ manonāśopāyamanviṣyatāṃ vivekināmidaṃ manonāśanaṃ 
manaḥ svayameva saṃkalpanamātreṇa āśu saṃsādhayati || 37 ||

svasaṃkalpavikalpāṃśaṃ vivekopahitaṃ manaḥ |
saṃtyajya rūpamābhogi karotyātmāvabodhanam || 38 ||

vivekena upahitaṃ saṃskṛtaṃ manaḥ prāktanaṃ svasaṃkalpavikalpāṃśaṃ 
saṃtyajya ābhogi brahmākāravistāraṃ ātmāvabodhanaṃ 
svātmasākṣātkāravṛttyātmakarūpaṃ khaṃ pariṇāmaṃ karoti || 38 ||

mahodayo manonāśo mahocchedasya tūdayaḥ |
manonāśe prayatnaṃ tvaṃ kuru mā manaso jave || 39 ||

mahodayaḥ paramapuruṣārthalābhaḥ | mahocchedaḥ sarvaduḥkhocchedaḥ | jave 
bahirvyāpāre || 39 ||

aviralasukhaduḥkhavṛkṣakhaṇḍe
viṣamakṛtāntamahorage vane'smin |
prabhuridamakhile vivekahīnaṃ 
subhaga mano mahadāpadekahetuḥ || 40 ||

uktārthopekṣaṇe anarthāpātaṃ darśayannupasaṃharati - aviraleti | aviralā 
nibiḍāḥ sukhaduḥkhātmakā vṛkṣakhaṇḍā yasmin | viṣamaḥ kṛtānto 
mṛtyurmahorago yasmiṃstathāvidhe | akhile anucchedye asmin saṃsāralakṣaṇe 
asipatravane idaṃ vivekahīnaṃ mana eva prabhurdurantaduḥkhaheturityarthaḥ || 40 ||

ityuktavatyatha munau divaso jagāma
sāyaṃtanāya vidhaye'stamino jagāma |
snātuṃ sabhā kṛtanamaskaraṇā jagāma
śyāmākṣaye ravikaraiśca sahājagāma || 41 ||

ityārṣe śrīvāsiṣṭhamahārāmāyaṇe vālmīkīye utpattiprakaraṇe de0 mo0 
upadeśakaraṇaṃ nāma dvyuttaraśatatamaḥ sargaḥ || 102 ||

iti śrīvāsiṣṭhamahārāmāyaṇatātparyaprakāśe utpattiprakaraṇe upadeśakaraṇaṃ 
nāma dvyuttaraśatatamaḥ sargaḥ || 102 ||

tryutaraśatatamaḥ sargaḥ 103

śrīvasiṣṭha uvāca |

parasmādutthitaṃ cetastatkallola ivārṇavāt |
sphāratāmetya bhuvanaṃ tanotīdamitastataḥ || 1 ||

avivekasya manaso yā yātrānarthakāritā |
mumukṣūṇāṃ vivekāya sā sarvātra prapañcyate || 1 ||

anarthārthameva parasmānmanasa utpattiriti darśayati - parasmāditi || 1 ||

hrasvaṃ dīrghaṃ karotyāśu dīrghaṃ nayati kharvatām |
svatāṃ nayatyanyadalaṃ svaṃ tathaivānyatāmapi || 2 ||

manaso vastusvabhāvaviruddhakalpanasāmarthyaṃ darśayati - hrasvamityādinā 
| hrasvaṃ netrasaṃnihitāṅgulyādi 
ativistṛtasūryamaṇḍalādyācchādakatvakalpanena dīrghaṃ āśu karoti | dīrghaṃ 
sūryamaṇḍalādi kharvatāṃ hrasvatām | evamātmānātmanoḥ 
svarūpavinimayakalpanamapi mana eva karotītyāha - svatāmiti || 2 ||

prādeśamātramapi yadvastubhāvanayaiva tat |
svayaṃ saṃpannayevāśu karotyadrīndrabhāsuram || 3 ||

svayamātmabhāvena saṃpannayeva | bhāvanayā kalpanayā || 3 ||

labdhapratiṣṭhaṃ paramātpadādullasitaṃ manaḥ |
nimeṣeṇaiva saṃsārānkaroti na karoti ca || 4 ||

kuto'syedṛśaṃ sāmarthyaṃ tatrāha - labdhapratiṣṭhamiti | brahmasattayā 
vicitraśaktyupabṛṃhitatvena labdhasattākamityarthaḥ || 4 ||

yadidaṃ dṛśyate kiṃcijjagatsthāsnu cariṣṇu ca |
sarvaṃ sarvaprakārāḍhyaṃ cittādetadupāgatam || 5 ||

deśakālakriyādravyaśaktiparyākulīkṛtam |
bhāvādbhāvāntaraṃ yāti lolatvānnaṭavanmanaḥ || 6 ||

bhāvādbhāvāntaraṃ ekavastvākārādaparavastvākāraṃ nāṭyaśāstraprasiddhaṃ 
saṃcāribhāvabhedaṃ ca || 6 ||

sadasattāṃ nayatyāśu sattāṃ vā sannayatyalam |
tādṛśānyeva cādatte sukhaduḥkhāni bhāvitam || 7 ||

p. 372) 221

yadāptaṃ svayamādatte yathaiva cañcalaṃ manaḥ |
hastapādādisaṃghātastadā prayatate tathā || 8 ||

cañcalaṃ manaḥ āptaṃ karmopasthāpitaṃ bhogyaṃ yadā yathā yenaiva 
kalpanāprakāreṇānukūlatayā pratikūlatayā vā ādatte tadā 
hastapādādisaṃghātastathā tadanusāreṇaiva upādāne hāne vā pravartata iti manasa 
eva sarvavyavahārasvātantryamityarthaḥ || 8 ||

tataḥ saiva kriyā cittasamāhitaphalāphalam |
kṣaṇātprayacchati latā kālasikteva tādṛśam || 9 ||

sā bhogyārthopasthāpikā kriyā cittena samāhitaṃ kalpitaṃ phalāphalaṃ 
sukhaduḥkham || 9 ||

citrāṃ krīḍanakaśreṇīṃ yathā paṅkādgṛhe śiśuḥ |
karotyevaṃ mano rāma vikalpaṃ kurute jagat || 10 ||

paṅkādārdramṛtpiṇḍāt || 10 ||

manaḥsarvajanakrīḍānṛjambālalaveṣvataḥ |
kimetaddhi padārtheṣu rūḍhaṃ jagati kalpyate || 11 ||

manaḥkalpanāmātre jagati na kiṃcidapi rūpaṃ vāstavaṃ saṃbhavatītyāha - 
mana iti | ato hetormanaso yāḥ sarvajanātmanā krīḍāstatratyanṛdehādilakṣaṇeṣu 
paṅkaleśeṣu sarvapadārtheṣu yadrūpaṃ rūḍhaṃ satyaṃ kalpyate etatkiṃ hi 
syānna kiṃcidityarthaḥ || 11 ||

karotyṛtukaraḥ kālo yathā rūpānyathā taroḥ |
cittamevaṃ padārthānāmeṣāmevānyatāmiva || 12 ||

ṛtukaro vasantādivibhāgakārī | rūpāṇāmanyathā anyatām | pūraṇaguṇa iti 
niṣedhe'pi cchāndasatvātpūrvottarasāhacaryeṇa kṛdanyayasyaiva tatra 
grahaṇādvā ṣaṣṭhīsamāsaḥ || 12 ||

manorathe tathā svapne saṃkalpakalanāsu ca |
goṣpadaṃ yojanavyūhaḥ svāsu līlāsu cetasaḥ || 13 ||

manasaścāghaṭitaghaṭanāśaktiḥ prasiddhaiveti darśayati - manorathe 
ityādinā | yojanānāṃ vyūhaḥ samūho'pi goṣpadamivālpamityarthaḥ || 13 ||

kalpaṃ kṣaṇīkarotyantaḥ kṣaṇaṃ nayati kalpatām |
manastadāyattamato deśakālakramaṃ viduḥ || 14 ||

ato deśakālakramaṃ sarvaṃ tadāyattaṃ manodhīnaṃ viduḥ sarve'pītyarthaḥ || 14 ||

tīvramandatvasaṃvegādbahutvālpatvabhedataḥ |
vilambanena ca ciraṃ natu śaktimaśaktitaḥ || 15 ||

nanu yadi manaḥ sarvanirmāṇasamartha tarhi kathamidānīmasmākaṃ 
sarvasargāśaktistatrāha - tīvreti | rajoguṇotkarṣe tīvratā tamasa utkarṣe tu 
mandateti saṃvegabhedāt āhāropacayādupacaye bahutvamapacaye'lpatvamiti 
bhedastattadvastusargānukūlopasāsanādivilambanena ca prāptasargāśaktito na 
manaso vāstavīṃ sarvasargaśaktimapahātuṃ śaknuma ityadhyāhṛtya yojyam || 15 
||

vyāmohasaṃbhramānarthadeśakālagamāgamāḥ |
cetasaḥ prabhavantyete pādapādiva pallavāḥ || 16 ||

ata eva vyāmohādisaṃbhavo'pītyāha - vyāmoheti || 16 ||

jalameva yathāmbhodhirauṣṇyameva yathānalaḥ |
tathā vividhasaṃrambhaḥ saṃsāraścittameva vā || 17 ||

kāryasya kāraṇānanyatvāccittamātrameva sarvamityāha - jalameveti | 
vāśabdaḥ pādapūraṇārthaḥ || 17 ||

sakartṛkarmakaraṇaṃ yadidaṃ cetyamāgatam |
draṣṭṛdarśanadṛśyāḍhyaṃ tatsarvaṃ cittameva ca || 18 ||

cetyaṃ bhoktṛbhogyabhogarūpānarthātmakam [bhoktṛ iti padaṃ kvacinna 
paṭhyate] | tathāca navavidho'pi saṃsāraścittamevetyarthaḥ || 18 ||

cittaṃ jaganti bhuvanāni vanāntarāṇi
saṃlakṣyate svayamupāgatamātmabhedaiḥ |
keyūramaulikaṭakaiśca lasatsvarūpaṃ
tyaktvaiva kāñcanadhiyeva janena hema || 19 ||

sarvaṃ cittameveti yenopāyena saṃlakṣyate taṃ darśayannupasaṃharati - 
cittamiti | yathā kāñcanatattvaparīkṣakajanena 
keyūramaulibhūṣaṇakaṭakaiścādanyaiśca 
rucakādyākārairlasatkalpitanānāsvarūpaṃ tyaktvaiva 
śuddhakāñcanamātrapraṇihitadhiyā parīkṣyamāṇaṃ tattvato hema lakṣayituṃ 
śakyate na keyūrādiracanāvaicitryavyāmūḍhadhiyā tathā vivekināpi jagati 
tadantargatabhuvanāni tadantargatavanāntarādisarvavastūni ca ātmabhedaiḥ 
svavaicitryiścittameva svayamupāgataṃ cittamātrameva na cittādvastvantaramiti 
tattvaṃ saṃlakṣyata ityarthaḥ || 19 ||

ityārṣe śrīvāsiṣṭhamahārāmāyaṇe vālmīkīye mokṣopāyeṣūtpattiprakaraṇe 
cittamāhātmyaṃ nāma tryuttaraśatatamaḥ sargaḥ || 103 ||

iti śrīvāsiṣṭhamahārāmāyaṇatātparyaprakāśe utpattiprakaraṇe cittamāhātmyaṃ 
nāma tryuttaraśatatamaḥ sargaḥ || 103 ||


caturuttaraśatatamaḥ sargaḥ 104

śrīvasiṣṭha uvāca |

atra te śṛṇu vakṣyāmi vṛttāntamimamuttamam |
jāgatīhendrajālaśrīścittāyattā yathā sthitā || 1 ||

atrādau lavaṇākhyāne deśarājasabhāsthitiḥ |
tatrendrajālikāśvekṣā vismayasthitirucyate || 1 ||

vṛttāntamākhyānam || 1 ||

astyasminvasudhāpīṭhe nānāvanasamākulaḥ |
uttarāpāṇḍavo nāma sphīto janapado mahān || 2 ||

nīrandhraghanagambhīravanaviśrāntatāpasaḥ |
vidyādharīkṛtalatādolopavanapattanaḥ || 3 ||

nīrandhraghaneṣu ata eva gambhīreṣu vaneṣu viśrāntāstāpasā yasya | anena 
vyāghracorādyupaplavābhāva uktaḥ || 3 ||

vātodbhūtābjakiñjalkapuñjapiñjaraparvataḥ [vātodbhūta iti kvacit] 
|
lasatkusumasaṃbhāravanamālāvataṃsakaḥ || 4 ||

karañjamañjarīkuñjagucchaparyantajaṅgalaḥ |
kharjūrāntaritagrāmo ghuṃghumadhvanitāmbaraḥ || 5 ||

paryantajaṅgalāni grāmaparyantāraṇyāni | kharjūravṛkṣairantaritā antarhitā 
grāmā yatra || 5 ||

p. 373) 221

ekapiṅgaśilāśreṇīśālikedārapiṅgalaḥ |
nīlakaṇṭhāravoddāmavanajaṅgalamaṇḍitaḥ || 6 ||

ekapiṅgaśilā utkṛṣṭapiṅgalavarṇā maṇiviśeṣāstacchreṇisadṛśaiḥ 
pakvaśālikedāraiḥ piṅgalaḥ || 6 ||

sārasāravasaṃrambharaṇatkanakakānanaḥ |
tamālapāṭalīnīlagirigrāmakakuṇḍalaḥ || 7 ||

vicitravihagavyūhavirāvakṛtakākaliḥ |
nadīparisaronnidrapāribhadradrumāruṇaḥ || 8 ||

unnidrāḥ kusumitāḥ pāribhadrataravo nimbāstairaruṇaḥ || 8 ||

gāyatkalamakedāradārikāhṛtamanmathaḥ |
puṣpaphalacaladvātavyādhūtakusumāmbudaḥ || 9 ||

puṣpeṣu phaleṣu ca śithilitavṛntānāṃ pātanāya calatā vātena vyādhūtāḥ 
kusumalakṣaṇā ambudā yatra || 9 ||

darīgṛhaviniṣkrāntasiddhacāraṇabandikam |
svargādiva samānīya lāvaṇyamabhinirmitaḥ || 10 ||

merudarīgṛhebhyo viniṣkrāntaṃ siddhacāraṇabandikaṃ yasya tathāvidhaṃ 
svargalāvaṇyaṃ svargādbhuvi samānīya nirmita ivetyarthaḥ || 10 ||

gāyatkinnaragandharvakadalīkhaṇḍamaṇḍapaḥ |
mandānilaravodbhūtaḥ puṣpopavanapāṇḍuraḥ || 11 ||

mandairanilaravairudbhūta utkṛṣṭatayā sthitaḥ | puṣpayuktairupavanaiḥ pāṇḍuraḥ 
| etādṛśa uttarāpāṇḍavo nāma janapado'stīti prāktanena saṃbandhaḥ || 11 ||

tatrāsti lavaṇo nāma rājā paramadhārmikaḥ |
hariścandrakulodbhūto bhūmāviva divākaraḥ || 12 ||

bhūmāvavatīrṇo divākara iva || 12 ||

yadyaśaḥkusumottaṃsapāṇḍuraskandhamaṇḍalāḥ |
tatra śailā virājante hārāḥ proddhūlitā iva || 13 ||

kusumalakṣaṇairuttaṃsaiḥ kusumānāmuttaṃsaiḥ rajobhirvā || 13 ||

kṛpāṇaśakalotkṛttaniḥśeṣārātimaṇḍalaḥ |
arātilokaḥ prāpnoti yadanusmaraṇājjvaram || 14 ||

kṛpāṇaiḥ śakalāni yathā syustathā utkṛttanyata eva niḥśeṣāṇi 
pradhānārātimaṇḍalāni yasya sa tathābhūto'rātīnāṃ lokaḥ sevakajanaḥ || 14 ||

yasyodārasamārambhamāryalokānupālanam |
caritaṃ saṃsmariṣyantihareriva ciraṃ janāḥ || 15 ||

āryalokānāṃ dhārmikajanānāmanupālanaṃ rakṣakaṃ caritam || 15 ||

yasyāpsarobhiradrīndramūrdhasvamarasadmasu |
vikāsipulakollāsaṃ gīyante guṇagītayaḥ || 16 ||

yasya svaḥsundarīgītā lokapālaciraśrutāḥ |
viriñcihaṃsairdhvanyante svabhyāsādguṇagītayaḥ || 17 ||

svaḥsundarībhirapsarobhirgītā guṇagītiprabandhā viriñcerbrahmaṇo 
haṃsairdhvanyante | dhvanibhiranukriyanta iti yāvat || 17 ||

svapneṣvapi na sāmānyā yasyodāracamatkṛtiḥ |
rāma dṛṣṭā śrutā vāpi dainyadoṣamayī kriyā || 18 ||

sāmānyā itaranṛpasādhāraṇī || 18 ||

jihmatāṃ yo na jānāti na dṛṣṭā yena ghṛṣṇutā |
udāratā yena dhṛtā brahmaṇevākṣamālikā || 19 ||

jihmatāṃ kauṭilyam | dhṛṣṇutā avinītatā | gṛdhnutā iti pāṭhe 
parasvābhilāṣitā || 19 ||

dināṣṭabhāgamākāśamāgate divasādhipe |
sa kadācitsabhāsthāne siṃhāsanagato'bhavat || 20 ||

aṣṭabhāgamaṣṭamabhāgam | muhūrtadvayamiti yāvat || 20 ||

sukhopaviṣṭe tatrāsminrājanīndāvivāmbare |
praviśantīṣu sāmantasenāsu ca sasaṃbhramam || 21 ||

gāyantīṣvatha kāntāsu sūpaviṣṭeṣu rājasu |
mano harati sāhlāde vīṇāvaṃśakalārave || 22 ||

rājasu sāmanteṣu || 22 ||

cārucāmarahastāsu savilāsāsu rājani |
devāsuraguruprakhye viśrānte mantrimaṇḍale || 23 ||

savilāsāsu savilāsaṃ bījayatīṣu | devāsuragurū guruśukrau tatprakhye || 23 ||

prastuteṣu praviṣṭeṣu rājakāryeṣu mantribhiḥ |
proktāsu deśavārtāsu nipuṇaiścārumantribhiḥ || 24 ||

itihāsamaye puṇye vācyamāne ca pustake |
paṭhatsu ca stutīḥ puṇyāḥ puraḥ prahveṣu bandiṣu || 25 ||

sabhāṃ viveśa sāṭopaḥ kaścittāmaindrajālikaḥ |
varṣeṇāhitasaṃrambho vasudhāmiva vāridaḥ || 26 ||

sāṭopaḥ aindrajālikocitaveṣālaṃkāravirudāḍambarasaṃpannaḥ | bhāvinā varṣeṇa 
āhito vidyudvisphūrjitādisaṃrambho yasya || 26 ||

sa nanāma mahīpālaṃ śikharodārakandharam |
pādopāntagataḥ kāntaṃ śailaṃ phalataruryathā || 27 ||

śikhareṇa kirīṭakūṭena śṛṅgaiścodārā kandharā kaṇṭho'dhityakā ca yasya | 
phalabhārayuktastaruḥ phalataruḥ || 27 ||

sacchāyasyonnatāṃsasya phalinaḥ puṣpabhāsinaḥ |
sa viveśa puro rājñastaroragre kapiryathā || 28 ||

kapirityayuktaduśceṣṭākāriṇa ucito dṛṣṭāntaḥ || 28 ||

capalo lampaṭo'rthānāmāmodasukhamārutam |
uvācotkandharaṃ bhūpaṃ sapadmamiva ṣaṭpadaḥ || 29 ||

vilokaya vibho tāvadekāmiha kharolikām |
pīṭhastha eva sāścaryāṃ vyomni candra ivāvanim || 30 ||

kharolikāṃ mithyākautukakrīḍām || 30 ||

ityuktvā picchikā tena bhrāmitā bhramadāyinī |
nānāviracanābījā māyeva paramātmanaḥ || 31 ||

picchikā mayūrabarhamuṣṭiḥ || 31 ||

tāṃ dadarśa mahīpālastejoreṇuvirājitām |
śakraḥ suravimānasthaḥ svakārmukalatāmiva || 32 ||

tejoreṇubhirnānāvarṇakāntaiḥ paṭalaiḥ || 32 ||

p. 374) 222

sabhāṃ saindhavasāmanto viveśāsminkṣaṇe tadā |
tārāparikarāpūrṇāṃ vyomavīthīmivāmbudaḥ || 33 ||

saindhavasāmanto'śvapālakaḥ || 33 ||

taṃ caivānujagāmāśvaḥ saumyaḥ paramavegavān |
devalokonmukhaṃ tuṣṭaṃ śakramuccaiḥśravā iva || 34 ||

sa tamaśvamupādāya pārthivaṃ samuvāca ha |
soccaiḥśravā iva kṣīrasāgaro marutāṃ patim || 35 ||

saḥ aśvapālakaḥ || 35 ||

idamuccaiḥśravaḥprakhyaṃ hayaratnaṃ mahīpate |
javoḍḍayanaśīlena mūrtimāniva mārutaḥ || 36 ||

hayaratnaṃ paśyeti śeṣaḥ | javetyādyuttarānvayi || 36 ||

aśvo'yamasmatprabhuṇā prabho saṃprahitastvayi |
rājate hi padārthaśrīrmahatāmarpaṇācchubhā || 37 ||

mahatāmarpaṇāt mahadbhyo [atra yogyebhyo mahadbhyo iti viparyastaṃ 
kvacitpaṭhyate] yogyebhyo dānāt || 37 ||

ityuktavati tasmiṃstu pratyuvācaindrajālikaḥ |
jaladastanite śānte cātako'mbudharaṃ yathā || 38 ||

rājānaṃ prati uvāca || 38 ||

sadaśvamenamāruhya bhuvanaṃ vihara prabho |
svapratāpāhitānalpaśobhāmurvīṃ raviryathā || 39 ||

svasya pratāpena śauryeṇātapena ca āhitānalpā śobhā śrīḥ kāntiśca yasyāṃ 
tām || 39 ||

aśvamālokayāmāsa tenokta iti pārthivaḥ |
nirghātastanitaṃ meghaṃ mayūra iva sūtkaraḥ || 40 ||

iti tenoktaḥ pārthivaḥ | suṣṭhu ut ūrdhvaṃ karoti śira iti sūtkaro dhvaniviśeṣakārī 
vā || 40 ||

athānimeṣayā dṛṣṭyā rājā citropamākṛtiḥ |
babhūvālokayannaśvaṃ lipikarmārpitopamaḥ || 41 ||

lipikarmārpitaścitranyastastadupamo niścalaḥ | etadādiḥ 
sabhājanapratītisiddhārthānuvādaḥ | rājapratītidṛṣṭaṃ tu agre rājaiva vakṣyati || 
41 ||

kṣaṇamālokya pīṭhasthastasthau saṃsthagitekṣaṇaḥ |
dṛṣṭyā'kṣubdhaḥ samudro'drimīnakaiḥ karavo yathā || 42 ||

yathā kena jalena rauti dhvanatīti karavaḥ samudraḥ pānodyuktāgastyadṛṣṭyā 
ākṣubdhaḥ san svāntargatairadrimīnakaiḥ saha saṃsthagito 
bhayātsaṃstambhitastasthau tadvat | ākṣubdhasamudrādimīnakairiti samastapāṭhe tu 
karavaḥ kasya jalasya ravo yathā saṃsthagita iti vyākhyeyam || 42 ||

tasthau muhūrtayugmaṃ sa dhyānāsakta ivātmani |
vītarāgo muniḥ kṣubdhaḥ parānanda iva sthitaḥ || 43 ||

kṣubdho bāhyadṛṣṭerantaḥ saṃcalitaḥ | bāhyadṛṣṭiśūnya iti yāvat || 43 ||

bodhitaḥ kenacinnāsau svapratāpajitorjitaḥ |
dhiyā kāmapyayaṃ bhūyaścintāṃ cintayatīti ca || 44 ||

svapratāpena jitā ūrjitā balavanto yena | hetugarbhaṃ viśeṣaṇam || 44 ||

babhūvuḥ kevalaṃ tatra niḥspandasitacāmarāḥ |
cāmariṇyo hi śarvaryaḥ stambhitendukarā iva || 45 ||

virejurvismayāpūrṇā niḥspandāste sabhāsadaḥ |
niḥspandakiñjalkadalāḥ padmāḥ paṅkakṛtā iva || 46 ||

paṅkakṛtā mṛnmayāḥ || 46 ||

praśaśāma sabhāsthāne janakolāhalaḥ śanaiḥ |
praśāntaprāvṛṣi vyomanyāmbhodamiva garjitam || 47 ||

ambhodasyedamāmbhodam || 47 ||

saṃdehasāgare magnā jagmuścintāṃ sumantriṇaḥ |
viṣīdati gadāpāṇāvasurājāvivāmarāḥ || 48 ||

asuraiḥ saha ājiḥ saṃgrāmastasmin || 48 ||

vitatavismitajihmitayā tayā
janatayā bhayamohaviṣaṇṇayā |
stimitacakṣuṣi bhūmipatau sthite 
mukulitābjavanasya dhṛtā dyutiḥ || 49 ||

vitatena vistṛtena vismayena jihmitayā kuṭilitayā | nirutsāhīkṛtayeti yāvat | tayā 
āsthānajanatayā janasamūhena || 49 ||

ityārṣe śrīvāsiṣṭhamahārāmāyaṇe vālmīkīye utpattiprakaraṇe 
indrajālopākhyāne nṛpavyāmoho nāma caturuttaraśatatamaḥ sargaḥ || 104 
||

iti śrīvāsiṣṭhamahārāmāyaṇatātparyaprakāśe utpattiprakaraṇe nṛpavyāmoho 
nāma caturuttaraśatatamaḥ sargaḥ || 104 ||


pañcottaraśatatamaḥ sargaḥ 105 

śrīvasiṣṭha uvāca |

muhūrtadvitayenātha bodhamāpa mahīpatiḥ |
prāvṛṣeṇyāmbunirmuktamamboruhamivottamam || 1 ||

vimohaṃ svasthahṛdayaṃ nṛpaṃ prati sabhāsadām |
mohahetoḥ paripraśnāttaduktyārambha īryate || 1 ||

prāvṛṣi bhavena prāvṛṣeṇyenāmbunā || 1 ||

āsanātsāṅgadottaṃsaḥ prabuddho'sāvakampayat |
savanābhogaśṛṅgāgryo bhūkampa iva parvataḥ || 2 ||

akampayat arthātsvadehamiti gamyate || 2 ||

babhūvātha prabuddho'sāvāsanopari kampitaḥ |
vikṣubdha iva pātālavāraṇe śaṅkarācalaḥ || 3 ||

vikṣubdhe saṃcalite pātālavāraṇe bhūvidhārake diggaje | śaṃkarācalaḥ kailāsaḥ 
|| 3 ||

patantaṃ dhārayāmāsustaṃ purogā nṛpaṃ bhujaiḥ |
meruṃ pralayavikṣubdhaṃ kulaśailāstaṭairiva || 4 ||

kulaśailā mandarādayo viṣṭambhaparvatāḥ || 4 ||

purogairdhāryamāṇo'sau paryākulamatirnṛpaḥ |
vīcivikṣobhitasyendorbabhāra vanamāḥ śriyaḥ || 5 ||

indoḥ lakṣaṇayā indūdayodriktasyārṇavasya vanaṃ jalaṃ minvanti upaminvantīti 
vanamāḥ śriyaḥ śobhā babhāra | vapuṣā śriyaḥ iti pāṭhaḥ spaṣṭaḥ || 5 ||

p. 375) 222

ko'yaṃ pradeśaḥ kasyeyaṃ sabheti sa nṛpaḥ śanaiḥ |
dadhvāna majjadambhojakośastha iva ṣaṭpadaḥ || 6 ||

dadhvāna asphuṭamuktavān || 6 ||

athovāca sabhā deva kimetaditi sādaram |
raṇanmadhukarī bhānuṃ dṛṣṭarāhumivābjinī || 7 ||

sabhāśabdena janā ucyante | abjinyā bhānuṃ prati 
vaktṛtvamautprekṣikamatropamānam | raṇanmadhukarītyutprekṣopapādakaṃ 
viśes'ṇam || 7 ||

athainaṃparipapracchuḥ purogā mantriṇastathā |
pralayollāsasaṃtrastaṃ mārkaṇḍeyamivāmarāḥ || 8 ||

tvayītthaṃ saṃsthite deva vayamatyantamākulāḥ |
abhedyamapi bhindanti nirnimittaṃ bhramā manaḥ || 9 ||

bhramā bhrāntipratyayā nirnimittaṃ vinaiva bāhyaṃ kāraṇaṃ mano bhindanti 
kṣobhayanti bhayaviṣādādibhirityarthaḥ || 9 ||

āpātaramaṇīyeṣu paryantaviraseṣu ca |
bhogeṣviva vikalpeṣu keṣu te lulitaṃ manaḥ || 10 ||

bhogeṣu rāgādinā pṛthagjanānāmiva te kena hetunā mano lulitaṃ | 
vyāmūḍhamityarthaḥ || 10 ||

satatodāravṛttāsu kathāsu pariśītalam |
manaste nirmalaṃ kasmātsaṃbhrameṣu nimajjati || 11 ||

kathāsu vivekacarcāsu pariśīlanena śītalam | saṃbhrameṣu bhayeṣu || 11 ||

tucchālambanamālūnaviśīrṇaṃ lokavṛttiṣu |
mano mohamupādatte na mahattvavijṛmbhitam || 12 ||

kīdṛśaṃ tarhi mano mohayogyaṃ tatrāhuḥ - tucchālambanamiti | 
yatastucchaviṣayālambanamato viṣaye ālūne ālūnamiva viśīrṇe viśīrṇamiva 
lokavṛttiṣu mohamupādatta ityarthaḥ | mahattvavijṛmbhitaṃ vivekapariṣkṛtam 
|| 12 ||

sātatyena hi yaivāsya manaso vṛttirutthitā |
śarīramadamattāsu tāmevaitadvidhāvati || 13 ||

śarīramado dehābhimānastena mattāsu aspṛṣṭavivekāsu daśāsu asya manaso 
yaiva strīputrādiviṣaye vṛttirutthitā tāmeva vidhāvati || 13 ||

atucchālambanaṃ dhīraṃ prabuddhaṃ guṇahāri ca |
tavāpi hi manaścitramālūnamiva lakṣyate || 14 ||

tava manastu na tathetyāhuḥ - atuccheti || 14 ||

anabhyastavivekaṃ hi deśakālavaśānugam |
mantrauṣadhivaśaṃ yāti mano nodāravṛttimat || 15 ||

nityamāttavivekasya kathamālūnaśīrṇatā |
dhunoti vitataṃ ceto vātyeva vibudhācalam || 16 ||

vitataṃ vivekavistṛtam | vibudhācalaṃ merum || 16 ||

iti jātānugīrṇasya bhūpateḥ kāntirānanam |
bhūṣayāmāsa śītāṃśuṃ māsānta iva pūrṇatā || 17 ||

jātena svajanasamūhena anugīrṇasya anukūlagīrbhirāśvāsitasya | māsānte 
paurṇamāsyām || 17 ||

rarāja rājā saumyāsyamunmīlitavilocanaḥ |
gate himartāvullāsipuṣpaugha iva mādhavaḥ || 18 ||

himartau śiśire | mādhavo vasantaḥ || 18 ||

athātisaṃbhramāścaryakhinnāsmṛtimukho babhau |
āsannamṛtyurālokya rāhumindurivāmbare || 19 ||

athāsannamṛtyuḥ saṃnihitāstamaya induḥ rāhumivaindrajālikamālokya 
atisaṃbhrameṇa bhayena āścaryeṇa ca khinnaṃ āsmṛtyā ādhyānena 
pūrvāparasarvavṛttāntapratisaṃdhānenopalakṣitaṃ mukhaṃ yasya tathāvidho 
babhau | āsanno mṛtyurgrasanaṃ yasya || 19 ||

aindrajālikamālokya provācātha hasanniva |
babhuṃ hiṃsātmakaṃ dṛṣṭvā sarparūpīva takṣakaḥ || 20 ||

babhruṃ nakulam | sarparūpī kṣudrasarpaveṣapracchannastakṣako nāgarājaḥ || 20 ||

jālma jālajaṭālena kimetadbhavatāṃ kṛtam |
yenāspandaprasanno'bdhiḥ kṣaṇādetya prasannatām || 21 ||

he jālma asamīkṣyakārin jālena māyāvāgurayā jaṭāleneva | abdhipadena 
tatsadṛśaṃ svamano gauṇyocyate || 21 ||

citraṃ citrā hi devasya padārthaśataśaktayaḥ |
suśaktamapi me cittaṃ yābhirmohe niveśitam || 22 ||

citramityasya niveśitamityatrānvayaḥ || 22 ||

kva vayaṃ lokaparyāyakṛtāntapadavedinaḥ |
kva manomohadāyinyo vitatāḥ prakṛtāpadaḥ || 23 ||

citratāmevābhinayannāha - kveti | lokaparyāyā 
lokaprasiddhasarvavyavahārāsteṣāṃ kṛtāntapadasya siddhāntarahasyasya vedino 
boddhāraḥ | prakṛtāḥ sāṃpratamanubhūtā āpadaḥ || 23 ||

apyabhyastamahājñānaṃ manastiṣṭhati dehake |
kadācinmohamādatte kṣaṇaṃ matimatāmapi || 24 ||

abhyastamahājñānamapi manaḥ kadāciddehake tiṣṭhati | vidyamāne'pi 
svapnendrajālānāṃ mohaṃ ādatte || 24 ||

idamāścaryamākhyānaṃ śrūyatāṃ re sabhāsadaḥ |
mama śāmbarikeṇeha yanmuhūrtaṃ pradarśitam || 25 ||

śambarasya māyā śāmbarī sāsyāstīti śāmbarikastena || 25 ||

dṛṣṭavānahametasminbahvīḥ kāryadaśāścalāḥ |
muhūrtaṃ prārthito'dhvastaśakrasṛṣṭirivābjajaḥ || 26 ||

adhvastaśakrasṛṣṭiriti cchedaḥ | purā kila baliḥ kvacidasahāyaṃ śakramāsādya 
balernigṛhyāhartukāmaḥ śakreṇa māyayā svasainyaṃ sṛṣṭvā baliṃ 
māyābandhena mohayāmāsa | tadā balinā svabandhanamokṣaṇāya stutyā prasādito 
brahmā tatrāgatya śākrīṃ sṛṣṭiṃ dhvaṃsayituṃ pravṛttaḥ śakraprārthanayā 
adhvastaśakrasṛṣṭirmuhūrtamātraṃ tanmāyākautukaṃ yathā 
dṛṣṭavāṃstadvadityarthaḥ || 26 ||

ityuktvonmukhanetreṣu sabhyeṣu sa hasanniva |
rājā varṇayituṃ citraṃ vṛttāntamupacakrame || 27 ||

p. 376) 223

rājovāca |

iha vividhapadārthasaṃkulāyāṃ
hradanadapattanaparvatākulāyām |
kulaśikharisamudrasaṃkarāyāṃ
bhuvi vibhavāvalito'styayaṃ pradeśaḥ || 28 ||

vakṣyamāṇopodghātena prathamaṃ 
sarvajanaprasiddhabhūmyantargatasvadeśasattāmanuvadati - iheti | 
parvatagrahaṇena prāptānāmapi kulaśikhariṇāṃ punargrahaṇaṃ 
brāhmaṇaparivrājakanyāyena śraiṣṭhyārtham | saṃkīryata iti saṃkarā | kṛñaḥ 
śaca iti karmaṇi bāhulakāt śaḥ | saṃkaṭāyām iti pāṭhe tu durgamāyāmityarthaḥ 
|| 28 ||

ityārṣe śrīvāsiṣṭhamahārāmāyaṇe vālmīkīye de0 mo0 u0 
indrajālopākhyāne rājāvabodho nāma pañcottaraśatatamaḥ sargaḥ || 105 ||

iti śrīvāsiṣṭhamahārāmāyaṇatātparyaprakāśe utpattiprakaraṇe rājāvabodho 
nāma pañcottaraśatatamaḥ sargaḥ || 105 ||


ṣaḍuttaraśatatamaḥ sargaḥ 106 

rājovāca |

asti tāvadayaṃ deśo nānāvananadīyutaḥ |
vasudhāmaṇḍalasyāsya sahodara ivānujaḥ || 1 ||

ihāśvenāpanītasya vane caṇḍālakanyayā |
samayātpakkaṇaṃ nītvā vivāhaḥ svasya varṇyate || 1 ||

samānārthaḥ sahaśabdaḥ | sahodaraḥ samānodarodbhava ivetyarthaḥ || 1 ||

asmiṃścāyamahaṃ rājā paurābhimatavṛttimān |
indraḥ svarga ivāsyāṃ tu sabhāyāṃ madhyasaṃsthitaḥ || 2 ||

yāvadabhyāgato dūrātkaścicchāmbarikastvayam |
rasātalādabhyudito māyī maya iva svayam || 3 ||

yāvaditi prākāśye nipāto natu vatubantaḥ | pratyakṣamabhyāgata ityarthaḥ || 3 ||

anena bhramitādyeha picchikā tejasorjitā |
kalpāntapavanābhreṇa śakracāpalatā yathā || 4 ||

bhramitā | bhramerṇici mitāṃ hrasvaḥ || 4 ||

ālokyaitāmahaṃ lolāmasyāśvasya puraḥ sthitaḥ |
pṛṣṭhamārūḍhavāneka ātmanā bhrāntamānasaḥ || 5 ||

eko'sahāyaḥ || 5 ||

tato'rdriṃ pralayakṣubdhaṃ puṣkarāvartako yathā |
tathā calantaṃ calitaḥ svaśvamārūḍhavānaham || 6 ||

pralayakṣubdhaṃ utpātavaśādeva calantamadrimārūḍhaḥ puṣkarāvartako 
megharājo yathā calitastathāhaṃ calita ityanvayaḥ || 6 ||

gantuṃ pravṛtto mṛgayāmeko'hamatiraṃhasā |
urvarāmiva nirbhartuḥ kallolaḥ pralayāmbudheḥ || 7 ||

urvarāṃ sarvasasyāḍhyabhūmim | nirbharturnirbharavataḥ pravṛddhasyeti yāvat | 
kallolo bṛhattaraṅgaḥ || 7 ||

tenānilavilolena dūraṃ nīto'smi vājinā |
yogābhyāsajaḍenājño mugdhasya manasā yathā || 8 ||

mugdhaḥ svamanasā iti pāṭhaḥ spaṣṭaḥ | mugdhasya manasā iti pāṭhe 
mugdhasyāpātaramaṇīyasya viṣayajātasya bhogābhyāsena jaḍenetyarthaḥ | 
asamarthasamāsaśchāndasaḥ || 8 ||

akiṃcanamanaḥśūnyaṃ strīcittamiva nirbharam |
tataḥ pralayanirdagdhajagadāspadabhīṣaṇam || 9 ||

akiṃcanasya yatermana iva śūnyaṃ nirviṣayam | nirbharaṃ laghu viṣamaṃ vā | 
jagadāspadaṃ brahmāṇḍam || 9 ||

niṣpakṣikṣāranīhāraṃ nirvṛkṣamajalaṃ mahat |
saṃprāpto'hamaparyantamaraṇyaṃ śrāntavāhanaḥ || 10 ||

kṣāranīhāraṃ duḥsahaśītam || 10 ||

taddvitīyamivākāśaṃ tathāṣṭamamivāmbudhim |
pañcamaṃ sāgaramiva saṃśuṣkaṃ śūnyakoṭaram || 11 ||

svādūdakārṇavātparato'ṣṭamamambudhiṃ prāgvarṇitabhūparikhāgartamiva | 
jambūdvīpāntaścaturdiśaṃ catuḥsāgaraprasiddhestatra pañcamaṃ sāgaramiva || 
11 ||

jñasyeva vitataṃ ceto mūrkhasyeva ruṣā'javam |
adṛṣṭajanasaṃsargamajātatṛṇapallavam || 12 ||

jñasya tattvavido brahmākāraṃ ceta iva vitatamaparicchedyam | mūrkhasya ruṣā 
[ṭābantamidaṃ ruṣā iti] krodha iva ajavaṃ durgamaṃ viṣamamiti 
[viṣayaṃ iti pāṭhaḥ] yāvat || 12 ||

araṇyamidamāsādya matirme khedamāgatā |
lalanevaitya dāridryaṃ nirannaphalabāndhavam || 13 ||

dāridryametya prāpya sthitā lalaneva sthitamiti śeṣaḥ | sīdatā mayeti vyavahitena 
vānvayaḥ || 13 ||

kacanmarumarīcyambupuraḥplutakakummukham |
āsūryāstaṃ dinaṃ tatra prakrāntaṃ sīdatā mayā || 14 ||

marumarīcyambubhiḥ purobhāge plutāni āplāvitāni kakummukhāni yatra || 14 ||

tadaraṇyaṃ mayātītamatikṛcchreṇa khedinā |
vivekineva saṃsāro madhyaśūnyatatākṛti || 15 ||

yadetenātivāhyāhaṃ prāptavāñjaṅgalaṃ kramāt |
astādrisānuṃ khinnāśvaḥ śūnyabhrāntyeva bhāskaraḥ || 16 ||

etenāśvena | śūnyabhrāntyā ākāśagamanena | prāptavānityasya yatra sphuranti 
tatreti pareṇa saṃbandhaḥ || 16 ||

jambūkadambaprāyeṣu kalālāpāḥ patatriṇaḥ |
yatra sphuranti khaṇḍeṣu pānthānāmiva bāndhavāḥ || 17 ||

yatra śaṣpaśikhāśreṇyo dṛśyante viralāḥ sthale |
kadarthalakṣmyā jihmasya hṛdīvānandavṛttayaḥ || 18 ||

kadarthalakṣmyā adharmārjitadhanena | jihmasya kuṭilajanasya || 18 ||

pūrvādaraṇyādarasāttaddhi kiṃcitsukhāvaham |
atyantaduḥkhānmaraṇādvaraṃ vyādhirhi jantuṣu || 19 ||

p. 377) 223

tatra jambīrakhaṇḍasya talaṃ saṃprāptavānaham |
mārkaṇḍeya ivāgendramekārṇavavihārataḥ || 20 ||

agendraṃ vṛkṣaśreṣṭhaṃ viṣṇvadhiṣṭhitavaṭam || 20 ||

ālambitā mayā tatra skandhasaṃsargiṇī latā |
nīlā jaladamāleva tāpataptena bhūbhṛtā || 21 ||

ālambitā aśvaparityāgārthamavalambitā || 21 ||

mayi pralambamāne'syāṃ prayātaḥ sa turaṅgamaḥ |
gaṅgāvalambini nare yathā duṣkṛtasaṃcayaḥ || 22 ||

ciraṃ dīrghādhvagaḥ khinnastatra viśrāntavānaham |
bhānurastācalaotsaṅge tale kalpataroriva || 23 ||

yāvatsamastasaṃsāravyavahārabharaiḥ samam |
ravirviśramaṇāyeva niviṣṭo'stācalāṅgaṇe || 24 ||

yāvatsamastasaṃsāravyavahāraiḥ saha ravirastācalopalakṣite udayādryante 
gaganāṅgaṇe niviṣṭastāvadahaṃ tasmiṃstarugaṇe nilīna iti vyavahitenānvayaḥ || 
24 ||

śanaiḥ śyāmikayā graste samaste bhuvanodare |
rātrisaṃvyavahāreṣu saṃpravṛtteṣu jaṅgale || 25 ||

ahaṃ tarutṛṇe tasminpelave khaṇḍakoṭare |
nilīnaściralīnāsyaḥ svanīḍe vihago yathā || 26 ||

ciraṃ līnaṃ svapakṣapuṭe gopitamāsyaṃ cañcupuṭaṃ yena tathāvidho vihago 
yathā tathā || 26 ||

viṣadaṣṭavivekasya kīnāśasya galatsmṛteḥ |
vikrītasyeva dīnasya magnasyevāndhakūpake || 27 ||

viṣaśabdena viṣadharaḥ kīnāśaśabdena mṛtyuvaśaśca lakṣaṇayocyate || 27 ||

tatra kalpasamā rātrirmohamagnasya me gatā |
ekārṇavohyamānasya mārkaṇḍeyamaneriva || 28 ||

na snātavānnārcitavānna tadā bhuktavānaham |
kevalaṃ me gatā rātriḥ sāpadāṃ dhuri tiṣṭhataḥ || 29 ||

sāpadāṃ āpadyuktajanānāṃ sā rātririti vā || 29 ||

vinidrasya vidhairyasya sphurataḥ saha pallavaiḥ |
samaṃ duṣṭātidairghyeṇa sā vyatīyāya śarvarī || 30 ||

pallavaiḥ saha sphurataḥ kampamānasya | duṣṭena duruttareṇātidairghyeṇa samaṃ 
sākam || 30 ||

tatastimiralekhāsu saha tārendukairavaiḥ |
mayīvāpādyamānāsu mlānatāmalamānane || 31 ||

tataḥ pūrvāṃ diśaṃ prāptamadhupānāruṇāmiva dṛṣṭavāniti tṛtīyenānvayaḥ 
| tāreṇdukairavaiḥ saha timiralekhāsu mlānatāmaprasannatāmāpādyamānāsu | 
tāsāmupamānaṃ mayīveti | tārakendukairavāṇāmupamānamānane 
ityanenārthādānanamindornetre kairavāṇāṃ tattārake tārāṇāmupamānamiti 
gamyate || 31 ||

śāmyantīṣu ca vetālakṣveḍāsu javajaṅgale |
sahaśītārtimaddantapaṅktiṭāṅkārasītkṛtaiḥ || 32 ||

kṣveḍāsu siṃhanādeṣu | javajaṅgale dīrghāraṇye | jaṅgale'saheti praśleṣaḥ | 
asahā duḥsahā yā śītārtistadvatāṃ prāṇināṃ 
dantapaṅktighaṭṭanaṭāṅkārasītkārairmāmeva hasantīmiveti deśo viśeṣaṇam || 
32 ||

māmevārtivinirmagnaṃ hasantīmiva dṛṣṭavān |
ahaṃ pūrvāṃ diśaṃ prāptamadhupānāruṇāmiva || 33 ||

kṣaṇādajña iva jñānaṃ daridra iva kāñcanam |
dṛṣṭavānahamarkaṃ khe vāraṇārohaṇonmukham || 34 ||

vāraṇāḥ prācyāmairāvatākhyo diggajastadārohaṇaṃ tata 
ūrdhvabhāvastadunmukham || 34 ||

utthāyāstaraṇaṃ vastraṃ tattadāsphoṭitaṃ mayā |
hasticarmahareṇeva saṃdhyānṛtyānurāgiṇā || 35 ||

āstaraṇaṃ vastramāsphoṭitaṃ vidhūnitam || 35 ||

pravṛttastāmahaṃ sphārāṃ vihartuṃ jaṅgalasthalīm |
kālo jagatkuṭīṃ kalpadagdhabhūtagaṇāmiva || 36 ||

kālaḥ kālarudraḥ | kalpaḥ pralayaḥ || 36 ||

na kiṃciddṛśyate tatra bhūtaṃ jaraṭhajaṅgale |
abhijāto guṇalavo yathā mūrkhaśarīrake || 37 ||

abhijāto hṛdyaḥ || 37 ||

kevalaṃ vigatāśaṅkaṃ khaṇḍabhramaṇacañcalam |
cīcīkūcītivacanā viharanti vigaṅgamāḥ || 38 ||

kevalaṃ niṣphalavanakhaṇḍabhramaṇena cañcalaṃ jāticāpalyaṃ yathā syāttathā 
viharanti tatreti śeṣaḥ || 38 ||

athāṣṭabhāgamāpanne vyomno divasanāyake |
śuṣkāvaśyāyaleśāsu snātāsviva latāsu ca || 39 ||

avaśyāyaleśā nīhārajalakaṇāḥ || 39 ||

dṛṣṭā mayā prabhramatā dārikaudanadhāriṇī |
gṛhītāmṛtasatkumbhā dānaveneva mādhavī || 40 ||

dārikā danyā | mādhavī strīveṣadharo haririva || 40 ||

tarattārakanetrāṃ tāṃ śyāmāmadhavalāmbarām |
ahamabhyāgatastatra śarvarīmiva candramāḥ || 41 ||

tarattārakā eva netrāṇi yasyāḥ || 41 ||

mahyamodanamāśvetadvāle balavadāpadi |
dehidīnārtiharaṇātsphāratāṃ yānti saṃpadaḥ || 42 ||

balavatyāṃ prāṇātyayaparyantāyām | tathāca smṛtiḥ - jīvitātyayamāpanno 
yo'nnamatti yatastataḥ | lipyate na sa pāpena padmapatramivāmbhasā || iti | 
sarvānnānumatiḥ prāṇātyaye taddarśanāt iti bādarāyaṇasūtraṃ ceti bhāvaḥ || 42 
||

kṣudantarmahatīyaṃ me bāle vṛddhimupeyuṣī |
kṛṣṇasarpā prasūteva koṭarasthā jaraddrume || 43 ||

prasūtā jātāpatyā | sā hi svāṇḍānyapi grasatīti kṣudhāyā 
anucitakāriṇītvadyotanārtha viśeṣaṇam | tathācāhuḥ asya dagdhodarasyārthe ko na 
kuryādasāṃpratam iti || 43 ||

yācñayāpi tayā mahyamitthaṃ dattaṃ na kiṃcana |
yatnaprārthanayā lakṣmyā yathā duṣkṛtine dhanam || 44 ||

yatnayuktayā prārthanayā yatnaprārthanayā || 44 ||

kevalaṃ cirakālena mayātyantānugāminā |
khaṇḍātkhaṇḍaṃ nipatati cchāyābhūte puraḥsthite || 45 ||

ekasmādvanakhaṇḍādvanakhaṇḍāntaraṃ nipatati anugacchati | ata eva 
cchāyābhūte || 45 ||

p. 378) 225

tayoktaṃ hārakeyūriṃścaṇḍālīṃ viddhi māmiti |
rākṣasīmiva sukrūrāṃ puruṣāśvagajāśanām || 46 ||

hārakeyūrinnityanenottamajātisūcanena madannamabhojyamiti dyotitam || 46 ||

rājanyārcanamātreṇa matto nāpnoṣi bhojanam |
grāmyādanabhijātehātsaujanyamiva sundaram || 47 ||

anabhijātehādasaṃpannābhilāṣāt | grāmyāt grāmīṇajanāt | saujanyaṃ 
sauhārdamiva || 47 ||

ityuktavatyā gacchantyā khelayā ca pade pade |
kuñjakeṣu nimajjantyā līlāvanatayoditam || 48 ||

majjantyā līyamānayā | līlābhiḥ 
svābhipretārthasūcakakaṭākṣādiceṣṭābhiravanatayā prahvībhūtayā || 48 ||

dadāmi bhojanamidaṃ bhartā bhavasi cenmama |
loko nopakarotyarthaiḥ sāmānyaḥ snigdhatāṃ vinā || 49 ||

sāmānyo lokaḥ pṛthagjanaḥ || 49 ||

vāhayatyatra me dāntānkedāre pulkasaḥ pitā |
śmaśāna iva vetālaḥ kṣudhito dhūlidhūsaraḥ || 50 ||

dāntān balīvardān vāhayati | karṣatīti yāvat || 50 ||

tasyedamannaṃ bhavati bhartṛtve dīyate sthite | 
prāṇairapi hi saṃpūjyā vallabhāḥ puruṣā yataḥ || 51 ||

tvayi bhartṛtve sthite sati dīyate || 51 ||

athoktā sā mayā bhartā bhavāmi tava suvrate |
kenāpadi vicāryante varṇadharmakulakramāḥ || 52 ||

tatastayaudanādardhaṃ mahyamekaṃ samarpitam |
māghavyevāmṛtādardhamindrāyārtimahatpurā || 53 ||

mādhavyā indrāya dattamamṛtādardhamiva | ārtyā kṣutpīḍayā 
mahadbahumatamiti yāvat || 53 ||

jambūphalarasaḥ pītaḥ sa bhuktaḥ pakvaṇaudanaḥ |
viśrāntaṃ ca mayā tatra mohāpahatacetasā || 54 ||

māṃ tatrārkamivāpūrya sā prāvṛṭ śyāmalā gatā |
hastena samupādāya prāṇaṃ bahiriva sthitam || 55 ||

āpūrya tirodhāya || 55 ||

durākṛtiṃ durārambhamāsasāda bhayapradam |
pitaraṃ pīvarākāramavīcimiva yātanā || 56 ||

avīciṃ narakaviśeṣam || 56 ||

tayā madanuṣaṅgiṇyā svārthastasmai niveditaḥ |
mātaṅgāya bhramaryeva niḥsvanenālilagnayā || 57 ||

mātaṅgāya cāṇḍālāya niveditaḥ | karṇe iti śeṣaḥ | ata evālinā bhramarāntareṇa 
lagnayā bhramaryevetyupamā || 57 ||

ayaṃ mama bhavedbhartā tāta he tava rocatām |
sa tasyā bāḍhamityuktvā dinānte samupasthite || 58 ||

mumoca dāntāvābaddhau kṛtāntaḥ kiṅkarāviva |
nīhārābhrakaḍārāsu dikṣu proddhūlitāsu ca |
vetālabandhanāttasmāddinānte calitā vayam || 59 ||

kaḍārāsu kapilāsu | vetālabandhanātpiśācanivāsāttasmādvanāt || 59 ||

kṣaṇena pakkaṇaṃ prāptāḥ saṃdhyāyāṃ dīrghajaṅgalāt |
śmaśānādiva vetālāḥ śmaśānamitaranmahat || 60 ||

vikartitavibhāgasthakapikukkuṭavāyasam |
raktasiktorvarābhāgaprabhramanmakṣikāgaṇam || 61 ||

vikartitā api punaḥ kartanena vibhāgasthāḥ || 61 ||

śoṣārthaṃ prasṛtārdrāntratantrījālapatatkhagam |
niṣkuṭasthitajambīrakhaṇḍalagnakhagadhvani || 62 ||

niṣkuṭeṣu gṛhārāmeṣu || 62 ||

śuṣyadguruvasāpiṇḍapūrṇālindalasatkhagam |
dṛṣṭiprasṛtaraktāktacarmasravadasṛgalavam || 63 ||

alindo bahirdvāraprakoṣṭhaḥ || 63 ||

bālahastasthitakravyapiṇḍakkaṇitamakṣikam |
jarjarādhiṣṭhacaṇḍālatarjitāraṭitārbhakam || 64 ||

jarjarairvṛddhairadhiṣṭhaiḥ śreṣṭhaiścaṇḍālaiḥ || 64 ||

tatpraviṣṭā vayaṃ kīrṇaśirāntraṃ bhīmapakkaṇam |
mṛtabhūtaṃ jagatkalpe kṛtāntānucarā iva || 65 ||

mṛtāni bhūtāni prāṇino yatra | kalpe pralayakāle || 65 ||

saṃbhramopahitānalpakadalīdalapīṭhake |
ahamāsthitavāṃstatra nave śvaśuramandire || 66 ||

saṃbhrameṇādarātiśayena upahite āstīrṇe pīṭhake āsane || 66 ||

śvaśvā me kekarākṣyā tu tenāsṛglavacakṣuṣā |
jāmātāyamiti proktaṃ tayā tadabhinanditam [sadabhinanditam iti 
pāṭhaḥ] || 67 ||

atha viśramya caṇḍālabhojanānyajināsane |
saṃcitānyupabhuktāni duṣkṛtānīva bhūriśaḥ || 68 ||

anantaduḥkhabījāni na manojñatarāṇyapi |
tāni praṇayavākyāni śrutānyasubhagānyalam || 69 ||

nirabhrāmbaranakṣatre kasmiṃściddivase tataḥ |
taistairāmbhasaṃrambhaistairvastravibhavārpaṇaiḥ || 70 ||

taistaiścaṇḍālotsavocitairmadyamāṃsādisaṃcayārambhodyogaiḥ || 70 ||

dattāpyanena sā mahyaṃ kumārī bhayadāyinī |
sukṛṣṇā kṛṣṇavarṇena duṣkṛteneva yātanā || 71 ||

sarabhasamabhito vineduratra
prasṛtamahāmadirāsavāḥ śvapākāḥ |
hatapaṭupaṭahā vilāsavantaḥ
svayamiva duṣkṛtarāśayo mahāntaḥ || 72 ||

atrāsminvivāhotsave | madirāsavapadābhyāṃ tanmado lakṣyate | mahānto 
brahmahatyādayaḥ || 72 ||

ityārṣe śrīvāsiṣṭhamahārāmāyaṇe mo0 utpattiprakaraṇe indrajālopākhyāne 
cāṇḍālīvivāho nāma ṣaḍuttaraśatatamaḥ sargaḥ || 106 ||

iti śrīvāsiṣṭhamahārāmāyaṇatātparyaprakāśe utpattiprakaraṇe cāṇḍālīvivāho 
nāma ṣaḍuttaraśatatamaḥ sargaḥ || 106 ||


p. 379) 225

saptottaraśatatamaḥ sargaḥ 107

rājovāca |

bahunātra kimuktena sotsavāvarjitāśayaḥ |
tadāprabhṛti tatrāhaṃ saṃpannaḥ puṣṭapulkasaḥ || 1 ||

atra svasya ciraṃ tatra vasataḥ ṣaṣṭihāyanān |
caṇḍālocitakṛtyena jīvanaṃ yattaducyate || 1 ||

sotsavenotsavasahitena vivāhena āvarjitāśayo vaśīkṛtacittaḥ || 1 ||

saptarātrotsavasyānte kramānmāsāṣṭake gate |
puṣpitā sāsya saṃpannā sthitā garbhavatī tataḥ || 2 ||

sā bhāryā | asya mama | puṣpitā ṛtumatī || 2 ||

prasūtā duḥkhadāṃ kanyāṃ vipadduḥkhakriyāmiva |
sā kanyā vavṛdhe śīghraṃ mūrkhacinteva pīvarī || 3 ||

punaḥ prasūtā sā varṣaistribhiḥ putramaśobhanam |
anarthamiva durbuddhirāśāpāśavidhāyakam || 4 ||

punaḥ sutāṃ duhitaraṃ punarapyarbhakaṃ tataḥ |
kalatravānahaṃ jāto vane jaraṭhapulkasaḥ || 5 ||

kalatravān kuṭumbī || 5 ||

tayā saha samāstatra mayā bahvyo'tivāhitāḥ |
nārake cintayā sārdhaṃ brahmaghneneva yātanāḥ || 6 ||

śītavātātapakleśavivaśena vanāntare |
ciraṃ vilulitaṃ vṛddhakacchapeneva palvale || 7 ||

kalatracintāhatayā dhiyā saṃdahyamānayā |
dṛṣṭāḥ kaṣṭasamārambhā diśaḥ prajvalitā iva || 8 ||

kṣaumānekasamākṣīṇapaṭe ceṇḍakadhāriṇā |
kāṣṭhabhāro vane vyūḍho yo mūrtamiva duṣkṛtam || 9 ||

kṣaume atasīvalkalavikāre anekasamābhirākṣīṇe jīrṇe paṭe | ceṇḍakaṃ 
tṛṇādinirmitaṃ valayākāraṃ bhārodvahanaśirastrāṇam || 9 ||

yaukākīrṇajaratklinnagandhikaupīnavāsasā |
āśvasya dhavalīkānāṃ tale nītā ghanāḥ samāḥ || 10 ||

yūkānāṃ samūho yaukam | jarajjīrṇa durgandhi ca kaupīnameva vāso yasya | 
āśvasya viśramya | dhavalīkānāṃ vṛkṣaviśeṣāṇām || 10 ||

kalatrāpūraṇotkena jarjareṇa himānilaiḥ |
hemante dardureṇeva vilīnaṃ vanakukṣiṣu || 11 ||

dardureṇa mekena || 11 ||

nānākalahakallolatāpaprasaravidrutāḥ |
bāṣpavyājena nirmuktā netrābhyāṃ raktabindavaḥ || 12 ||

tāpaprasarādiva vidrutā vilīnāḥ || 12 ||

yāminyo vipine klinne varāhāmiṣabhojanāḥ |
śilātalakuṭīkośe nītā jaladaviklavāḥ || 13 ||

kāle kṣayaṃ gate rohe kālabhraghanatāṃ gate |
asauhārdena bandhūnāṃ kalahaiścāpi saṃtataiḥ || 14 ||

kālavarṇairabhrairghanatāṃ nibiḍatāṃ gate rohe sarvabījaprādurbhāvahetau 
varṣākāle kṣayaṃ gate sati || 14 ||

sarvatra jātaśaṅkena kalābhimukharārbhakaiḥ |
mayā kṛpaṇacittena nītāḥ paragṛhe samāḥ || 15 ||

arbhakaiḥ saheti śeṣaḥ | paragṛhe cāṇḍālāntaragehe || 15 ||

caṇḍālīkalahodvignacaṇḍacaṇḍālatarjanaiḥ |
mukhaṃ jarjaratāṃ yātamindū rāhuradairiva || 16 ||

rāhoḥ radairdantairinduriva || 16 ||

carvitāḥ kharvitoṣṭhena dvīpīpiśitapeśayaḥ |
nārakāhṛtavikrītā nārakyo raśanā iva || 17 ||

nārakairāhṛtā nārakebhyo vikrītāḥ | anena narake'pi krayavikrayapātakināṃ 
tadanurūpo vyavahāro'stīti gamyate | raśanāḥ āntrarajjavaḥ || 17 ||

himavatkandarodgīrṇāścaṇḍā hemantavīcayaḥ |
śiśire śīkarāsāratuṣāranicayāściram || 18 ||

aṅge nirambare soḍhā mṛtyumuktā iveṣavaḥ |
jarājaraṭhamūḍhena mūlāni kṣīṇabhūruhām [kṣīrabhūruhāṃ iti 
pāṭhaḥ] || 19 ||

sukṛtānāmivaikena samutkhātāni bhūriśaḥ |
śarāvakeṣ.vaṭavyāṃ ca palalaṃ pakvamādarāt || 20 ||

aspṛṣṭena janairbhuktaṃ kukalatravatā mayā |
gṛhītatejaḥkṣataye bahuvaktravikāriṇā || 21 ||

gṛhītasya tejasaḥ kṣataye || 21 ||

mārgāvikamivātmīyaṃ vikrītaṃ paṇyamanyataḥ |
prāṇyaṅgavapuṣastasya protkṛttyotkṛttya paśalaḥ || 22 ||

mṛgāṇāṃ māṃsaṃ mārgam | avermāṃsaṃ āvikam | anyataḥ anyebhyaḥ 
paṇyaṃ krītaṃ tadātmīyaṃ svadehamāṃsamiva krītamiti jugupsoktiḥ || 22 ||

āyasaṃpari vikrītā vindhyapakvaṇabhūmiṣu |
janmāntarasahasrotthaṃ svapāpamiva vṛddhaye || 23 ||

āyasaṃpari ayaḥpātre nidhāya saṃskṛtya vetyarthaḥ | vṛddhaye 
adhikamūlyalābhārthaṃ vikrītāḥ || 23 ||

avikīrṇamasatkīrṇaṃ caṇḍālārāmabhūmiṣu |
dṛṣṭaḥ kuddālako dṛṣṭyā saṃdhyāsnehavimuktayā || 24 ||

vikrītaśiṣṭaṃ tu caṇḍālārāmabhūmiṣu śoṣaṇārthamavakīrṇam | 
asadbhirapavitrairmalamūtrādibhiḥ kīrṇaṃ vyāptam | 
rauravāpatitenevātyantadurdaśāṃ prāptena vindhyaparvatagulmānāṃ bandhutāṃ 
poṣyatāṃ gacchateva sthitena mayā saṃdhyāyāṃ snehena vimuktayā | 
kandamūlamāṃsādyarjanavighnabhūtasaṃdhyākāladveṣṭryeti yāvat | 
tathāvidhayā dṛṣṭyā buddhyā kuddālakaḥ khanitraviśeṣa eva 
poṣakatvāttatkālasnigdhatāṃ tatkālocitamitratāṃ gato dṛṣṭo nānya iti 
dvayoranvayenārthaḥ || 24 ||

rauravāpatiteneva tatkālasnigdhatāṃ gataḥ |
vindhyakandaragulmānāṃ bandhutvamiva gacchatā || 25 ||

pulindavapuṣā yatra yuktayogaiḥ samarpitāḥ |
tarpitā laguḍāghātajitakauleyaraṃhasā [laguḍātkāla iti pāṭhaḥ] || 26 
||

yatra yasyāṃ durdaśāyāṃ yuktayogaiḥ paramparāsaṃbandhairdaivena samarpitāḥ 
putradārādayo laguḍāghātairyaṣṭitāḍanairjitakauleyaraṃhasā 
nivāritaśunakopadraveṇa mayā kadannena tarpitāḥ || 26 ||

p. 380) 226

putradārāḥ kadannena grāmakāndhocitena ca |
dhārāsāraraṇātpatraśuṣkatālatale niśāḥ || 27 ||

grāmakaḥ [grāmakāḥ kugrāmāḥ iti pāṭhaḥ] kugrāmastatra 
ye'ndhāstaducitena kodravakaṇapinyāādinā || 27 ||

nītā raṇitadantena sārdhaṃ vipinavānaraiḥ |
romabhiḥ koṭimudrodyaiḥ śītenādhyuṣitasya me || 28 ||

koṭirmuktāvedhanasūcyagraṃ tasya mudrāṃ sāmyamudyanti ūrdhvabhāge 
prāpnuvantīti koṭimudrodyāni || 28 ||

varṣāsu muktākaṇavaddhṛtā vānalabindavaḥ |
ajājīmūtakhaṇḍārthaṃ kṣutkṣuṇṇakṣīṇakukṣiṇā || 29 ||

vanaṃ jalaṃ lāti ādadātīti vanalo meghastatsaṃbandhino vānalābindavaḥ | 
jīmūtakhaṇḍo meghaleśa iva tuccho māṃsakhaṇḍastadartham || 29 ||

kalatreṇa sahāṭavyāṃ kṛtaḥ kalaha ākulaḥ |
vane raṇitadantena śītakekaracakṣuṣā || 30 ||

mapīmalinagātreṇa vetālasvajanāyitam |
sarittīreṣu matsyārthaṃ bhrāntaṃ vaḍiśadhāriṇā || 31 ||

vetālasya svajano bandhustadvadācaritaṃ vetālavatsthitamiti yāvat || 31 ||

kalpe jagatsunāśārthaṃ kṛtānteneva pāśinā |
pītaṃ bahupavāsena sadyaḥkṛttamṛgorasaḥ || 32 ||

sadyaḥkṛttasya śaracchinnasya mṛgasya uraso vakṣasaḥ || 32 ||

tatkālakoṣṇaṃ rudhiraṃ mātuḥ stanapayo yathā |
śmaśānasaṃsthitānmatto raktaraktānmalāśinaḥ || 33 ||

koṣṇaṃ kayoṣṇam | raktena rudhireṇa raktādrañjitān matto malāśinaḥ 
apavitraśmaśānabalimāṃsādyaśanaśīlāt || 33 ||

vidrutā vanavetālāścaṇḍikābhidrutā iva |
vāgurā vipine vyuptā bandhārthaṃ mṛgapakṣiṇām || 34 ||

vidrutāḥ bhayātpalāyitāḥ | vyuptāḥ prasāritāḥ || 34 ||

āśā iva vivṛddhyarthaṃ putradārakalatrajāḥ |
mayā māyāmayairlokāḥ sūtrajālamayaiḥ sragāḥ || 35 ||

jālairjarjaratāṃ nītā diśaścāsukṛtāyuṣā |
tatrāpi dattaḥ prasaro manaso duṣkṛtodaye || 36 ||

tatra tādṛśe pāpakarmaṇyapi | manasaḥ prasaro dattaḥ || 36 ||

āśā prasāritā dūraṃ prāvṛṣīva taraṅgiṇī |
karabhyā iva sarpeṇa vidrutaṃ dūrato dhiyā || 37 ||

karabhyā bha *? kyāḥ sakāśātsarpeṇeva dhiyā sadbuddhyā dūrato gatam 
| bhāve ktaḥ | karabhī hi sarpaṃ śvāsena vilādākṛṣya bhakṣayatīti prāguktameva 
|| 37 ||

dūre tyaktā dayā dehe bhujaṅgeneva kañcukam |
krauryaṃ sukhena saṃrambhaśaravarṣi ninādi ca || 38 ||

dehe paraprāṇidehe | saṃrambheṇa śarānbāṇānudakāni ca varṣituṃ śīlamasya | 
ninādi niṣṭhurabhāṣi garjanaśīlaṃ ceti ambudakrauryasādhāraṇe viśeṣaṇe | 
evamagre'pyupamānopameyasādhāraṇāni viśeṣaṇāni bodhyāni || 38 ||

aṅgīkṛtaṃ nidāghānte nabhasevāsitāmbudaḥ |
vikāsinyo kṣatāḥ kṣārā dūraṃ parihṛtā janaiḥ || 39 ||

kṣārā ugragandhā duḥsahośca || 39 ||

śvabhreṇeva kumañjaryaściramūḍhā mayāpadaḥ |
svakālakulakoṇāsu narakoddāmabhūmiṣu || 40 ||

svasya etāvatkālamidaṃ bhoktavyamiti niyataḥ kāla eva kulakoṇāḥ 
kṣetrabhedavibhājakasetvasrayo yāsu || 40 ||

uptā duṣkṛtabījānāṃ muṣṭayo mohavṛṣṭayaḥ |
vāgurābhirmayā vindhyakandarasthena nirdayam || 41 ||

moha eva vṛṣṭiriva phalavardhano yāsāṃ tāḥ || 41 ||

bhūteṣviva kṛtāntena mṛgeṣu parivalgitam |
cāmarīkaṇṭhakuḍyeṣu viśrāntaśirasā mayā || 42 ||

suptamastavivekena śeṣāṅgeṣviva śauriṇā |
vilolacaraṇāmbarayā sarāvollāsidhūmrayā || 43 ||

vibhiḥ pakṣibhirlolāni caraṇāḥ pratyantaparvatā ambaramākāśaṃ ca yasyāḥ | 
sarāvaiḥ sadhvanibhirvyāghrādibhirullāsi dhūmraṃ rūpaṃ yasyāmiti ca 
guhāpakṣe'rthaḥ | tanupakṣe spaṣṭam || 43 ||

mama tanvā sanīhāravindhyakacchaguhāyitam |
kṛṣṇadehena yaukāḍhyā kandhā skandhe mayā ciram || 44 ||

vindhyasya kaccho jalaprāyadeśastatratyaguhāvadācaritam | upamānādācāre 
kyaṅi bhāve ktaḥ | yūkānāṃ samūho yaukaṃ tadāḍhyā kandhā mayā grīṣme 
soḍhā marṣiteti saṃbandhaḥ || 44 ||

grīṣme soḍhā caladbhūtā varāheṇa yathorvarā |
bahuśo'haṃ vanotthāgninirdagdhaprāṇimaṇḍalaḥ || 45 ||

kalpāgnibhuktajagataḥ kālasyānugatiṃ gataḥ |
lobhiliṅgo yathā rogamanarthāniva durgrahaḥ |
prasūtāstatra me dārā duḥkhānyatha sukhānyapi || 46 ||

lobhiliṅgo maithunavyasanī yathā kṣayādirogaṃ prasūte | yathā vā durgraho 
durāgraho duṣṭagraho vā vairakalahādyanarthānprasūte tadvanme dātā duḥkhāni 
sukhānyapi apatyāni prasūtāḥ || 46 ||

nṛpālaputrakenaikatanayena tadā mayā |
nītā nīrandhradoṣeṇa ṣaṣṭiḥ kalpasamāḥ samāḥ || 47 ||

upasaṃharati - nṛpāleti | ekatanayenetyatyantānaucityasūcanārthamuktam || 47 
||

ākruṣṭamuddhurataraṃ ruditaṃ vipatsu
bhuktaṃ kadannamuṣitaṃ hatapakkaṇeṣu |
kālāntaraṃ bahu mayopahatena tatra
durvāsanānigaḍabandhagatena sabhyāḥ || 48 ||

uktāṃ sarvā durdaśāṃ saṃkṣipya vadannupasaṃharati - ākruṣṭamiti | he 
sabhyāḥ krodhāveśena ākruṣṭaṃ vipatsu ruditam | bhavadanubhūtakālāpekṣayā 
kālāntaram || 48 ||
 
ityārṣe śrīvāsiṣṭhamahārāmāyaṇe vālmīkīye utpattiprakaraṇe 
indrajālopākhyāne āpadvarṇanaṃ nāma saptottaraśatatamaḥ sargaḥ || 107 ||

iti śrīvāsiṣṭhamahārāmāyaṇatātparyaprakāśe utpattiprakaraṇe āpadvarṇanaṃ 
nāma saptottaraśatatamaḥ sargaḥ || 107 ||


p. 381) 226

aṣṭottaraśatatamaḥ sargaḥ 108

rājovāca |

atha gacchati kāle'tra jarājarjaritāyuṣi |
tuṣārapūrṇaśaṣpaughasamaśmaśrubhṛte mayi || 1 ||

iha tasminnivasataściraṃ caṇḍālapakkaṇe |
anāvṛṣṭyutthadurbhikṣādvarṇyate deśadurdaśā || 1 ||

śaṣpaughasamaiḥ śmaśrubhirbhṛte saṃbhṛtamukhe || 1 ||

karmavātāpanunneṣu saraseṣvaraseṣvapi |
patatsu vāsaraugheṣu śīrṇaparṇagaṇeṣviva || 2 ||

saraseṣu sasusveṣu | araseṣu saduḥkheṣu | vāsaraugheṣu patatsu gacchatsu || 2 ||

ājāviva śaraugheṣu sukhaduḥkheṣvanāratam |
kalaheṣvapyakāryeṣu cāgacchatsu patatsu ca || 3 ||

ājau yuddhe | akāryeṣu kartumayogyeṣu vadhabandhasteyādiṣu || 3 ||

vikalpakalpanāvartavartini dvijage jaḍe |
samudra iva kallolabhare bhramitacetasi || 4 ||

dvijaḥ pakṣīva gacchati nirālambane bhramatīti dvijage || 4 ||

calaccintācitaṃ cakramārūḍhe bhrānta ātmani |
prohyamāne tṛṇa iva sāvartaṃ kālasāgare || 5 ||

vindhyorvīvanakīṭasya grāsaikaśaraṇasya me |
dvibāhorgardabhasyātra kṣīṇa itthaṃ samāgaṇe || 6 ||

samāgaṇe varṣapūge kṣīṇe sati || 6 ||

vismṛte mama bhūpatve śavasyeva mahājave |
cāṇḍālatve sthirībhūte pakṣacchinna ivācale || 7 ||

śavasya mṛtasyeva || 7 ||

saṃsāramiva kalpānto dāvāgniriva kānanam |
sāgarormistaṭamiva śuṣkavṛkṣamivāśaniḥ || 8 ||

akāṇḍe maraṇoḍḍīnaṃ caṇḍacaṇḍālamaṇḍalam |
nirannatṛṇapatrāmbu vindhyakacchaṃ tadāyayau || 9 ||

ghanavrāte na varṣati sati akāṇḍe maraṇena uḍḍīnaṃ paralokagamanaṃ 
yasmiṃstathāvidhaṃ durbhikṣaṃ kartṛ | caṇḍaṃ caṇḍālamaṇḍalaṃ 
yasmiṃstathāvidhaṃ vindhyakacchaṃ nirannatṛṇapatrāmbu yathā syāttathā 
āyayau prāpa | saṃsāramivetyādiprāktanāni kramātkarmakartrorupamānāni 
bodhyāni | athavā taccaṇḍacaṇḍālamaṇḍalaṃ vindhyakacchasthalākhyaṃ 
deśāntaraṃ yayāvityarthaḥ || 9 ||

na varṣati ghanavrāte dṛṣṭanaṣṭe kvacitsthite |
pūtāṅgārakaṇonmiśragatau vahati mārute || 10 ||

pūtairvasraśodhitairiva sūkṣmatamairaṅgārakaṇairunmiśrā gatiryasya || 10 ||

śīrṇamarmaraparṇāsu dāvāgnivalitāsu ca |
vanasthalīṣu śūnyāsu cirapravrajitāsviva || 11 ||

cirapravrajitāsviveti piṅgalajaṭilatvādinopamā || 11 ||

akāṇḍamabhavadbhīmamuddāmadavapāvakam |
śoṣitāśeṣagahanaṃ bhasmaśeṣatṛṇolapam [tṛṇopalam iti 
pāṭhaḥ] || 12 ||

akāṇḍamanavasarotthaṃ durbhikṣam || 12 ||

pāṃsudhūsarasarvāṅgaṃ kṣudhitāśeṣamānavam |
nirannatṛṇapānīyaṃ deśādyuddāvamaṇḍalam || 13 ||

uddāvaṃ utkṛṣṭāraṇyabhūtaṃ maṇḍalaṃ janapado yasmin || 13 ||

kacanmarumarīcyambumajjanmahiṣamaṇḍalam |
vātotthasīkaravyūhāparivāhavanāmbaram || 14 ||

vātotthasīkaravyūhamapi na parivahatītyaparivāhaṃ vanāmbaraṃ yatra || 14 ||

pānīyaśabdamātraikaśravaṇotkanaravrajam |
ātapātatisaṃśoṣasīdatsakalamānavam || 15 ||

ātapasyātatirvistāraḥ || 15 ||

patragrasanasaṃrabdhakṣudhitotthitajīvitam |
svāṅgacarvaṇasaṃrambhaluṭhaddaśanamaṇḍalam || 16 ||

patragrasanodyogena kṣubhitebhya utthitaṃ prasthitaṃ jīvitaṃ yatra | svāṅgacarvaṇe 
saṃrambheṇābhilāṣeṇa luṭhanti parasparamupaghnanti daśanamaṇḍalāni yatra || 
16 ||

māṃsaśaṅkānigīrṇograkhadirāgnikaṇotkaram |
maṇḍakāsārasaṃgrastavanapāṣāṇakhaṇḍakam || 17 ||

maṇḍakāni snehapiṣṭakāstadbhrāntyā asārā api saṃgrastā 
vanapāṣāṇakhaṇḍakā yatra || 17 ||

anyonyabhūtasaṃsaktamātṛputrapitṛvrajam |
gṛdhrodararaṭatsāranigīrṇavarasārikam || 18 ||

sāranigīrṇā samagranigīrṇā || 18 ||

parasparāṅgavicchedaraktasiktadharātalam |
harigrasanasaṃrabdhamattakṣudhitavāraṇam || 19 ||

darīnigaraṇaikaikasiṃhabhramaṇabhīṣaṇam |
anyonyagrasanodyuktalokamallakṛtaṃ vahat || 20 ||

darīṣu svasya nigaraṇaśaṅkayā ekaikaśaḥ siṃhabhramaṇena bhīṣaṇam | 
anyonyasya grasane hiṃsane udyuktairlokairmallakṛtaṃ mallacaritram || 20 ||

niṣpatrapādapoḍḍīnaprauḍhāṅgāramayānilam |
raktapānotkamārjāralīḍhadhātutaṭāvani || 21 ||

jvālāghanaghaṭāṭopasāvartasavanānilam |
sarvasthalarasadvahnipuñjapiñjarajaṅgalam || 22 ||

dagdhājagarakuñjotthadhūmamāṃsalagulmakam |
mārutāvalitajvālāsaṃdhyābhravalitāmbaram || 23 ||

dagdhā ajagarā yatra thāvidhātkuñjādutthitena dhūmena dohadeneva māṃsalāni 
puṣṭānīva gulmakāni yatra || 23 ||

uddāmaravamudbhrāntabhasmanā'stambhamaṇḍalam |
sākrandanaradārāgradīnārbhakakṛtāravam || 24 ||

astambhānyadaṇḍāni cchatramaṇḍalāni yatra || 24 ||

saṃbhrāntapuruṣavyūhadantakṛttamahāśavam |
māṃsagandhajavagrastaraktāraktanijāṅguli || 25 ||

javena grasanatvarayā grastā raktairāraktā nijāṅguliryatra || 25 ||

p. 382) 227

nīlapatralatāśaṅkāpītadhūmaghanacchavi |
bhramadgṛdhranigīrṇogranabhobhrāntolmukābhiṣam || 26 ||

itaretarabhinnāṅgalokavidravaṇākulam |
jvalitāgniṭaṇatkāravidīrṇahṛdayodaram || 27 ||

gartamārutakrāṅkārabhīmadāvāgnivalganam |
bhītājagaraphūtkārapatadaṅgārapādapam || 28 ||

gartaṃ praviśato mārutasya krāṅkāro dhvaniriva bhīmaṃ dāvāgnivalganaṃ yatra | 
bhītānāmajagarāṇāṃ phūtkārātpatanta utpatanto'ṅgārā yeṣu tathāvidhāḥ 
pādapā yatra || 28 ||

sadakāṇḍasphuṭaddeśaṃ prāpya tacchuṣkakoṭaram |
dvādaśārkāgnidagdhasya jagato'nukṛtiṃ yayau || 29 ||

sat prāgramaṇīyamapi vindhyakacchasthalaṃ prāpya tat tādṛśaṃ durbhikṣaṃ 
prāguktamakāṇḍasphuṭaddeśaṃ sat | anukṛtiṃ sāmyam || 29 ||

jvaladanalajaṭālavṛkṣakhaṇḍa-
prasaramarutprasarāvanunnalokaḥ |
jvalanatapanabhāskarātmajānāṃ
ramaṇagṛhānukṛtiṃ jagāma deśaḥ || 30 ||

jvaladanalena jaṭāleṣu vṛkṣakhaṇḍeṣu prasaro yasya tathāvidhasya marutaḥ 
prasareṇa | avanunnaḥ pīḍito loko jano yatra | jvalanatapanayorbhāskarātmajasya 
śanaiścarasya ca ramaṇaṃ krīḍāsthānabhūtaṃ yadgṛhaṃ tasyānukṛtiṃ 
sāmyam || 30 ||

ityārṣe śrīvāsiṣṭhamahārāmāyaṇe mokṣopāye utpattiprakaraṇe 
indrajālopākhyāne akāṇḍavarṇanaṃ nāmāṣṭottaraśatatamaḥ sargaḥ || 108 
||

iti śrīvāsiṣṭhamahārāmāyaṇatātparyaprakāśe utpattiprakaraṇe 
akāṇḍavarṇanaṃ nāmāṣṭottaraśatatamaḥ sargaḥ || 108 ||


navottaraśatatamaḥ sargaḥ 109

rājovāca |

tasmiṃstadā vartamāne kaṣṭe vidhiviparyaye |
akālolbaṇakalpānte nitāntaṃ tāpadāyini || 1 ||

nirgatasya sadārasya dṛṣṭvā putrāpadaṃ citām |
vivikṣoḥ pratibuddhasya sabhyasaṃvāda īryate || 1 ||

vidhiviparyaye daivaprātikūlye || 1 ||

janāḥ kecana niṣkramya sakalatrasuhṛjjanāḥ |
gatā deśāntaraṃ vyomnaḥ śaradīva payodharāḥ || 2 ||

dehāvayavasaṃlīnaputradārāgryabandhavaḥ |
śīrṇāḥ kecana tatraiva cchinnā iva vane drumāḥ || 3 ||

dehāvayavā iva saṃlagnāstyaktumaśakyā iti yāvat || 3 ||

bhaktāḥ kecana ca vyāghrairnirgatāstu svamandirāt |
ajātapakṣakāḥ śyenaiḥ khagā nīḍodgatā iva || 4 ||

cakāro bhinna kramo'nuktasamuccayārthaḥ | vyāghrairanyaiśca śvāpadairityarthaḥ 
|| 4 ||

praviṣṭāḥ kecidanalaṃ jvalitaṃ śalabhā iva |
kecicchvabhreṣu patitāḥ śilā śailacyutā iva || 5 ||

ahaṃ tu tānparityajya śvaśurādīnsvakaṃ kṣamam |
kalatramātramādāya kṛcchrāddeśādvinirgataḥ || 6 ||

kṣamaṃ svānugamanasamartham || 6 ||

analānanilāṃścaiva bhakṣakāṃstakṣakānapi |
vañcayitvā bhayānmṛtyoḥ sadāro'haṃ vinirgataḥ || 7 ||

bhakṣakānvyāghrādīn | takṣakān sarpān || 7 ||

prāpya taddeśaparyantaṃ tatra tālatarostale |
avaropya sutānskandhānnānānarthānivolbaṇān || 8 ||

taddeśasya paryantaṃ prāntam || 8 ||

viśrānto'smi ciraṃ śrānto rauravādiva nirgataḥ |
dīrghadāvanidāghārto grīṣme padma ivājalaḥ || 9 ||

ajalaḥ padmaḥ kamalinīva śuṣyannityarthaḥ | athavā ajalo mekādiḥ padme 
kamalinīmūla iva viśrānto'smītyarthaḥ || 9 ||

atha cāṇḍālakanyāyāṃ viśrāntāyāṃ tarostale |
suptāyāṃ śītalacchāye dvau samāliṅgya dārakau || 10 ||

pṛcchako nāma tanayo mamaikaḥ purataḥ sthitaḥ |
atyantavallabho'smākaṃ kanīyānmaugdhyavāniti || 11 ||

sa māmuvāca dīnātmā bāṣpapūrṇavilocanaḥ |
tāta dehyāśu me māṃsaṃ pātuṃ ca rudhiraṃ kṣaṇāt || 12 ||

punaḥpunarvadannevaṃ sa bālastanayo mama |
prāṇāntikīṃ daśāṃ prāptaḥ sākrando hi punaḥ kṣudhā || 13 ||

tasyoktaṃ tu mayā putra māṃsaṃ nāstīti bhūriśaḥ |
tathāpi māṃsaṃ dehīti vadatyeva sa [sudurmatiḥ iti pāṭhaḥ] 
durmatiḥ || 14 ||

atha vātsalyamūḍhena [yuktena iti pāṭhaḥ] mayā duḥkhātibhāriṇā |
tasyoktaṃ putra manmāṃsaṃ pakvaṃ saṃbhujyatāmiti || 15 ||

tadapyaṅgīkṛtaṃ tena dehīti vadatā punaḥ |
manmāṃsabhakṣaṇaṃ kṣīṇavṛttinā'śleṣavṛttinā || 16 ||

kṣīṇavṛttinā alabdhabhakṣyeṇa | atyantakṣudhiteneti yāvat | āśleṣavṛttinā 
āliṅganapareṇa || 16 ||

sarvaduḥkhāpanodāya snehakāruṇyamohinā |
tasya tāmārtimālokya mayā duḥkhātibhāriṇā || 17 ||

snehakāruṇyamohaśabdānāṃ dvandve haniḥ || 17 ||

soḍhuṃ tāmāpadaṃ tīvrāmaśaktena hatātmanā |
maraṇāyātimitrāya kṛto'ntarniścayo mayā || 18 ||

atimitrāya tatkālo citabandhave || 18 ||

p. 383) 227

tatra kāṣṭhāni saṃcitya citāṃ racitavānaham |
citā caṭacaṭāsphoṭaiḥ sthitā madabhikāṅkṣiṇī || 19 ||

madabhikāṅkṣiṇīva || 19 ||

tasyāṃ tu yāvadātmānaṃ citāyāṃ nikṣipāmyaham |
calito'smi javāttāvadasmātsiṃhāsanānnṛpaḥ || 20 ||

calanātsaṃbhāvitāṃ patanakriyāṃ tatphalaṃ vibhāgaṃ ca gamyamānamapekṣya 
siṃhāsanāditi apādāne pañcamī bodhyā || 20 ||

tatastūryaninādena jayaśabdena bodhitaḥ |
iti śāmbarikeṇāyaṃ moha utpādito mama || 21 ||

ajñāneneva jīvasya daśāśatasamanvitaḥ |
ityuktavati rājendre lavaṇe bhūritejasi || 22 ||

antardhānaṃ jagāmāśu tatra śāmbarikaḥ kṣaṇāt |
athedamūcuste sabhyā vismayotphullalocanāḥ || 23 ||

nāyaṃ śāmbariko deva yasya nāsti dhanaiṣaṇā |
daivī kācana māyeyaṃ saṃsārasthitibodhinī || 24 ||

daivī tvadanugrahāya devaiḥ prayuktā ata eva saṃsārasyedṛśī sthitiriti bodhinī || 
24 ||

manovilāsaḥ saṃsāra iti yasyāṃ pratīyate |
sarvaśakteranantasya vilāso hi manojagat || 25 ||

anantasya viṣṇoḥ | mana eva jagat || 25 ||

sarvaśaktervicitrā hi śaktayaḥ śataśo vidheḥ |
yadviveki mano'pyeṣa vimohayati māyayā || 26 ||

eṣaḥ vidhiḥ || 26 ||

vijñātalokavṛttāntaḥ kva nāmāyaṃ mahīpatiḥ |
kva sāmānyamanovṛttiyogyo vipulasaṃbhramaḥ || 27 ||

sāmānyānāṃ pṛthagjanānāṃ manovṛtteryogyaḥ || 27 ||

na ca śāmbarikeccheyaṃ māyā manasi mohinī |
arthasya siddhyai cehante nityaṃ śāmbarikāḥ kila || 28 ||

arthasya dhanasya siddhyai īhante prītihetukautukapradarśanāya ceṣṭante 
natvīdṛśadurbhrāntaye || 28 ||

yatnena prārthayante'rthaṃ nāntardhānaṃ vrajanti bho |
iti saṃdehavelāyāṃ saṃsthitā lulitā vayam || 29 ||

iti uktālliṅgadvayādvayaṃ saṃdehasāgarasya velāyāṃ kūlabhūte nirṇaye sthitāḥ 
|| 29 ||

śrīvasiṣṭha uvāca |

sabhāyāmavasaṃ tasyāmahaṃ rāma tadā kila |
tena pratyakṣato dṛṣṭaṃ mayaitannānyataḥ śrutam || 30 ||

ukteyamākhyāyikā na bālakākhyāyikāvatkalpitakathā nāpyanyataḥ śrutā kiṃtu 
pratyakṣadṛṣṭetyāha - sabhāyāmiti || 30 ||

iti bahukalanāvivardhitāṅgaṃ
jayati ciraṃ vitataṃ mano mahātman |
śamamupagamite parasvabhāve 
paramamupaiṣyasi pāvanaṃ padaṃ yat || 31 ||

uktāmākhyāyikāṃ prastute jagato manomātravilāsatve yojayaṃstatphalamāha - 
itīti | iti uktarītyā bahvībhiḥ kalanābhirviracanairvivardhitāṅgaṃ prarūḍhaṃ ciraṃ 
vitataṃ phalapallavaśākhābhirvistīrṇaṃ taruśarīramiva mano jayati 
ātmasvarūpamabhibhūya svayaṃ sarvotkarṣeṇa vartate | 
yanmanovicārajñānayogena [atra yasmānmanasi iti pāṭho'pekṣitaḥ] 
śamaṃ nirvāsanatālakṣaṇaṃ upagamite prāpite parasvabhāve sati tvaṃ 
bhedakopādhibādhātparamaṃ pāvanaṃ pūrṇātmapadamupaiṣyasi atastadarthaṃ 
vakṣyamāṇopāyairyatasvetyarthaḥ || 31 ||

ityārṣe śrīvāsiṣṭhamahārāmāyaṇe vālmīkīye mo0 de0 u0 
indrajālopākhyāne caṇḍālatvavyapagamo nāma navottaraśatatamaḥ sargaḥ || 
109 ||

iti śrīvāsiṣṭhamahārāmāyaṇatātparyaprakāśe utpattiprakaraṇe 
caṇḍālatvavyapagamo nāma navottaraśatatamaḥ sargaḥ || 109 ||


daśottaraśatatamaḥ sargaḥ 110

śrīvasiṣṭha uvāca |

paramātkāraṇādādau ciccetyapadapātinī |
kalanāpadamāsādya kalā kalilatāṃ gatā || 1 ||

manaḥpraśamanopāyo manovaibhavavarṇanaiḥ |
prakramyate'tra gadituṃ rāmāya brahmasūnunā || 1 ||

manaso vāsanāmayatvādātyantikajñeyavāsanoccheda eva 
manaḥpraśamanopāyastasmiṃśca śāstrācāryasvānubhavairdṛśyajātasya 
manobhramamātratvaniścayapūrvakaḥ saptamabhūmikārohaṇaparyantaṃ 
jñānaparipācako manonirodhaprayatna evopāya iti vaktuṃ mūlato manassvarūpaṃ 
pariśodhayannāha - paramāditi | paramaṃ kāraṇaṃ citsaṃvalitamajñānaṃ 
tasmādeva nimittācciccetyapadapātinī cetyagocarā saṃpannā na vastutaḥ 
avikāratvāt | ādāvityanena prāthamikacetyapadapātasyājñānanimittatve 
tanmūladvaitadarśanānāṃ sutarāṃ tannimittakatvaṃ siddhamiti sūcyate | 
cetyapadapātādeva kalanā arthapratheyamiti padaṃ nāma āsādya 
arthakalābhirnānārūpavaicitryaiḥ kalilatāṃ kaluṣībhāvaṃ gatā | sa eva 
vāsanāprathamāṅkura iti bhāvaḥ || 1 ||

asatsveva vimoheṣu rāmaivaṃprāyavṛttiṣu |
ghaneṣu tucchatāmetya cirāya parimūrcchati || 2 ||

evaṃprāyā īdṛśyo vṛttayaḥ sthitayo yeṣāṃ teṣu vimoheṣu 
arthakalābhāsabhrameṣu krāddhaneṣu upaciteṣu saiva citsvāṃ pūrṇatāṃ 
vismṛtya tucchatāṃ asanmanorūpatāmetya cirāya anādikālādārabhya mūrcchati 
janmamaraṇādibhramairmuhyati | tathāca citaścetyonmukhataivānarthamanobījamiti 
saiva niroddhavyeti bhāvaḥ || 2 ||

asadeva manovṛttirmlānā vistārayatyalam |
duḥkhaṃ doṣasahasreṇa vetālāniva bālikā || 3 ||

evaṃ tucchavāsanādoṣasahasreṇa mlānā manovṛttirmanobhāvena sthitā sā 
cidasadeva duḥkhaṃ vistārayati || 3 ||

p. 384) 228

sadeva hi mahāduḥkhamasattāṃ nayati kṣaṇāt |
niṣkalaṅkā manovṛttirandhakāramivārkaruk || 4 ||

yathā sakalaṅkāṣanmanovṛttiścidduḥkhaṃ vistārayati evaṃ vāsanākṣaye 
nirvāsanākalaṅkā svābhāvikasadrūpaiva satī mahāduḥkhamasattāṃ śūnyatāṃ 
nayati | bodhena bādhyata ityarthaḥ || 4 ||

nayatyabhyāśatāṃ dūraṃ dūramabhyāśatāṃ nayet |
mano valgati bhūteṣu bālo bālakhageṣviva || 5 ||

uktārthasaṃbhāvanāya manaso'ghaṭitaghaṭanāsamarthyamāha - nayatītyādinā 
| abhyāśatāṃ samīpatām || 5 ||

abhayaṃ bhayamajñasya cetaso vāsanāvataḥ |
dūrato mugdhapānthasya sthāṇuryāti piśācatām || 6 ||

śatrutvaṃ śaṅkate mitre kalaṅkamalinaṃ manaḥ |
madāviṣṭamatirjanturbhramatpaśyati bhūtalam || 7 ||

paryākule hi manasi śaśino jāyate'śaniḥ |
amṛtaṃ viṣabhāvena bhuktaṃ yāti viṣakriyām || 8 ||

surapattananirmāṇamasatsadiva paśyati |
vāsanāvalitaṃ cetaḥ svapnavajjāgradeva hi || 9 ||

surapattanaṃ gandharvanagaram || 9 ||

mohaikakāraṇaṃ jantormanaso vāsanolbaṇā |
utkhātavyā prayatnena mūlocchedena saiva ca || 10 ||

utkhātavyā mūlata ucchettavyā || 10 ||

vāsanāvāgurākṛṣṭo manohariṇako nṛṇām |
parāṃ vivaśatāmeti saṃsāravanagulmake || 11 ||

yena cchinnā vicāreṇa jīvasya jñeyavāsanā |
nirabhrasyeva sūryasya tasyāloko virājate || 12 ||

ālokaḥ prakāśaḥ || 12 ||

atastvaṃ man evedaṃ naraṃ viddhi na dehakam |
jaḍo deho manaścātra na jaḍaṃ nājaḍaṃ viduḥ || 13 ||

tatra prathamaṃ mana eva me deho nānya iti sadā bhāvanābhyāsaḥ kārya ityāha ##-

yatkṛtaṃ manasā tāta tatkṛtaṃ viddhi rāghava |
yattyaktaṃ manasā tāvattattyaktaṃ viddhi cānagha || 14 ||

manomātraṃ jagatkṛtsnaṃ manaḥ paryantamaṇḍalam |
mano vyoma mano bhūmirmano vāyurmano mahān || 15 ||

paryanto bhūprāntastanmaṇḍalam || 15 ||

mano yadi padārthe tu tadbhāvena na yojayet |
tataḥ sūryodaye'pyete [sūryādayo'pyete iti pāṭhaḥ] na prakāśāḥ 
kadācana || 16 ||

tadbhāvena prakāśādibhāvena na yojayet na kalpayet | 
divāndhairvaiparītyadarśanāditi bhāvaḥ || 16 ||

mano mohamupādatte yasyāsau mūḍha ucyate |
śarīre mohamāpanne na śavo mūḍha ucyate || 17 ||

mohaṃ aprabodham || 17 ||

manaḥ paśya bhavatyakṣi śṛṇvacchravaṇatāṃ gatam |
tvagbhāvaṃ sparśanādeti ghrāṇatāmeti jighraṇāt || 18 ||

rasanādrasatāmeti vicitrāstatra [vicitrāsvatra vṛttiṣu iti pāṭhaḥ 
sādhuḥ] vṛttiṣu |
nāṭake naṭavaddehe mana evānuvartate || 19 ||

laghu dīrghaṃ karotyeva satye'sattāṃ prayacchati |
kaṭutāṃ nayati svādu ripuṃ nayati mitratām || 20 ||

svādu madhuratām || 20 ||

ya eva pratibhāso'sya cetaso vṛttivartinaḥ |
tatastadeva pratyakṣaṃ tathātrānubhavādiha || 21 ||

pratibhāsavaśādeva svapnākulitacetasaḥ |
hariścandrasya saṃpannā rātrirdvādaśavārṣikī || 22 ||

cittānubhāvavaśato muhūrtatve gataṃ yugam |
indradyumnasya vairiñcyapurābhyantaravartinaḥ || 23 ||

anubhāvo'trānubhavaḥ prabhāvo vā | indradyumnasya revatāparanāmnaḥ || 23 ||

manojñayā manovṛttyā sukhatāṃ yāti rauravam |
prātaḥprāptavyarājyasya subaddhasyeva bandhanam || 24 ||

duḥkhasya sukhatvāpattiḥ kva dṛṣṭā tatrāha - manojñayeti | manojñayā 
harismaraṇādirūpayā | rauravaṃ narakaduḥkhamapi | śvaḥ prātaravaśyaṃ rājyaṃ 
prāptavyamiti pramāṇairniścayavataḥ karapādanigaḍādinā suṣṭhu baddhasya 
bandhanamivetyarthaḥ || 24 ||

jite manasi sarvaiva vijitā cendriyāvaliḥ |
śīryate ca yathā tantau dagdhe mauktikamālikā || 25 ||

sarvatra sthitayā svaccharūpayā nirvikārayā |
samayā sūkṣmayā nityaṃ cicchaktyā sākṣibhūtayā || 26 ||

he rāma kimanyanmanaso'rthaviparītakalpanasāmarthyaṃ vācyaṃ yatsarvatra samayā 
svacchatvanirvikāratvādisvabhāvacinmātrarūpayā svasattayā mūkaṃ 
vāgādisarvakriyāśūnyamapi brahmadehatādātmyakalpanayā dehasamaṃ jaḍaṃ ca 
kṛtvā antarmananaṃ eṣaṇaṃ kāmaḥ saṃkalpaḥ ityādikayā muhyayā bhrāntyā 
bahistu girisaridvyomasamudrapuralīlayā prakalpya vyarthaṃ bhramatīti 
sarvatretyādiślokatrayasyaiko'nvayaḥ || 26 ||

sarvabhāvānugatayā na cetyārthavibhinnayā |
rāmātmasattayā mūkamapi dehasamaṃ jaḍam || 27 ||

mano'ntaścalati vyarthaṃ mananaiṣaṇamuhyayā |
bahirgirisaridvyomasamudrapuralīlayā || 28 ||

jāgraccābhimataṃ vastu nayatyamṛtamṛṣṭatām |
anīhitaṃ ca viṣatāṃ nayatyamṛtamapyalam || 29 ||

nanu mūḍhaṃ mano'nyathā kalpayituṃ vicārajāgarūkaṃ tu nānyathā kalpayiṣyatīti 
kiṃ tannāśopāyacintayā tatrāha - jāgracceti | vivekajāgarūkamapi 
mano'svādūcchiṣṭamapi yoṣidadharādivastvabhimataṃ 
rāgavaśādiṣṭamamṛtamiva mṛṣṭatāṃ svādutāṃ nayati | 
anīhitamanabhilaṣitaṃ tvamṛtamapi viṣatāṃ viṣavaddheyatāṃ nayati | 
viraktānāmamṛte'pi heyatābuddhidarśanādityarthaḥ || 29 ||

amṛṣṭasarvabhāvānāmalamātmacamatkṛtim |

tarhi tattvajñānapi tatkuto na bhramayettatrāha - amṛṣṭeti | na mṛṣṭaḥ 
sākṣātkṛtaḥ sarvabhāvaḥ pūrṇatā yaisteṣāmeva manaḥ 
svābhimatākāramātmacamatkārabhūtaṃ rūpaṃ sṛjati natu tattvavidām | teṣāṃ 
mithyābuddhibādhitamanovilāseṣu camatkāradṛṣṭyabhāvādityāśayaḥ || 30 ||

p. 385) 228

spandeṣu vāyutāmeti prakāśeṣu prakāśatām |
draveṣu dravatāmeti cicchaktisphuritaṃ manaḥ || 31 ||

rūpasargameva prapañcayati - spandeṣvityādinā || 31 ||

pṛthvyāṃ kaṭhinatāmeti śūnyatāṃ śūnyadṛṣṭiṣu |
sarvatrecchāsthitiṃ yāti cicchaktisphuritaṃ manaḥ || 32 ||

śūnyatāmabhāvatām | śūnyadṛṣṭiṣu nāstīti gṛhyamāṇavastuṣu | 
icchāsthitiṃ apratihatasvairavṛttim || 32 ||

śuklaṃ kṛṣṇīkarotyeva kṛṣṇaṃ nayati śuklatām |
vinaiva deśakālābhyāṃ śaktiṃ paśyāsya cetasaḥ || 33 ||

manasyanyatra saṃsakte carvitasyāpi jihvayā |
bhojanasyāpi mṛṣṭasya na svādo'syānubhūyate || 34 ||

yaccittadṛṣṭaṃ taddṛṣṭaṃ na dṛṣṭaṃ tadalokitam |
andhakāre yathā rūpamindriyaṃ nirmitaṃ tathā || 35 ||

tena cittenālokitamadṛṣṭaṃ puraḥsthamapi na dṛṣṭam | tathāca 
cakṣurādīndriyamapi tenaiva svātmani kalpitamityāha - andhakāre iti | 
yathāndhakāre nailyaṃ chāyāvaicitryarūpaṃ vā nirmitaṃ tadvat || 35 ||

indriyeṇa mano dehi manasendriyamunmanaḥ |
indriyāṇi prasūtāni manaso nendriyānmanaḥ || 36 ||

yadyapīndriyālocitākāradhāraṇānmana indriyeṇa nimittena dehi sākāram | indriyaṃ 
ca manodhīnārthālocakatvānmanasā dehīti sāmyaṃ tathāpi mana ut utkṛṣṭam | 
tatkutastatrāha - indriyāṇīti || 36 ||

atyantabhinnayoraikyaṃ yeṣāṃ cittaśarīrayoḥ |
jñātajñeyā mahātmāno manasyāste supaṇḍitāḥ || 37 ||

taccedaṃ mano mūḍhairātmakoṭau nikṣipyāhamityātmatayā gṛhyate | 
tattvajñaistu dehakoṭau nikṣipya jaḍadehātmanā gṛhyate | ata eva te 
nirvikārātmadarśino vandyā ityāha - atyanteti | mūḍhadṛṣṭyā 
atyantabhinnayoḥ || 37 ||

kusumollāsidhammillā helācalitalocanā |
kāṣṭhakuḍyopamāṅgeṣu lagnāpyamanaso'ṅganā || 38 ||

ata eva teṣāṃ kāmādivikāro na dṛśyata ityāha - kusumeti | amanaso dehe 
lagnāpyaṅganā kāṣṭhakuḍyopamā | vikāraṃ janayitumakṣametyarthaḥ || 38 ||

manasyanyatra saṃsakte vītarāgeṇa kānane |
kravyādacarvito'ṅkasthaḥ svakaro'pi na lakṣitaḥ || 39 ||

evaṃ duḥkhanimittairduḥkhātmakavikāro'pi teṣāṃ nāstītyāha - manasīti | 
vītarāgeṇa tadākhyamuninā | aṅkastho dhyānakāle'ṅke prasāritaḥ || 39 ||

sukhīkartuṃ suduḥkhāni duḥkhīkartuṃ sukhāni ca |
sukhenaivāśu yujyante manaso'tiśayā muneḥ || 40 ||

munermanasaḥ abhyāsapāṭavakṛtā bhāvanātiśayāḥ sukhenānāyāsenaiva 
yujyante kṣamante || 40 ||

manasyanyatra saṃsakte kathyamānāpi yatnataḥ |
latā paraśukṛtteva kathā vicchidyate bata || 41 ||

manasyadritaṭārūḍhe gṛhasthenāpi jantunā |
śubhrābhrakandarabhrāntiduḥkhaṃ samanubhūyate || 42 ||

samanubhūyate | svapne iti śeṣaḥ || 42 ||

manasyullasite svapne hṛdyeva puraparvatāḥ |
ākāśa iva vistīrṇe dṛśyante nirmitāḥ kṣamāḥ || 43 ||

hṛdyeva nirmitā antaḥkṛtāḥ svasvakāryakṣamāśca dṛśyante || 43 ||

mano vilulite svapne hṛdyevādripurāvalim |
tanoti calitāmbhodhirvīcīcayamivātmani || 44 ||

manaḥ vilulite svena vikṣipte ātmani | tanoti vistārayati || 44 ||

antarabdhijalādyadvattaraṅgāpīḍavīcayaḥ |
dehāntarmanasastadvatsvapnādripurarājayaḥ || 45 ||

aṅkurasya yathā patralatāpuṣpaphalaśriyaḥ |
manaso'sya tathā jāgratsvapnavibhramabhūmayaḥ || 46 ||

vyatiriktā yathā hemno na hemavanitā tathā |
jāgratsvapnakriyālakṣmīrvyatiriktā na cetasaḥ || 47 ||

hemavanitā svarṇapratimā || 47 ||

dhārākaṇormiphenaśrīryathā saṃlakṣyate'mbhasaḥ |
tathā vicitravibhavā nānāteyaṃ hi cetasaḥ || 48 ||

nānātā nānāvaicitryam || 48 ||

svacittavṛttireveha jāgratsvapnadṛśoditam |
rasāveśādupādatte śailūṣa iva bhūmikām || 49 ||

uditamudayamāvirbhāvamādatte | raso rāgaḥ śṛṅgārādiśca tadāveśāt | 
śailūṣo naṭaḥ | bhūmikāṃ veṣavaicitryam || 49 ||

caṇḍālatvaṃ hi lavaṇe pratibhāsavaśādyathā |
tathedaṃ jagadābhogi mano mananamātrakam || 50 ||

yadyatsaṃvedyate kiṃcittena tenāśu bhūyate |
mano manananirmāṇaṃ yathecchasi tathā kuru || 51 ||

nānāpurasaricchailarūpatāmetya dehinām |
tanotyantaḥsthamevedaṃ jāgratsvapnamayaṃ manaḥ || 52 ||

suratvāddaityatāmetya nāgatvānnagatāmapi |
pratibhāsavaśāccittamāpannaṃ lavaṇo yathā || 53 ||

nāgatvādgajatvātsarpatvādvā | nagatāṃ vṛkṣatāṃ giritāṃ vā || 53 ||

naratvādeti nārītvaṃ pitṛtvātputratāṃ gataḥ |
yathā kṣipraṃ prati naraḥ svasaṃkalpāttathā manaḥ || 54 ||

yathā pitṛtvātputratāṃ gataḥ pumān naratvānnārītvameti tadvat || 54 ||

saṃkalpataḥ pramriyate saṃkalpājjāyate punaḥ |
manaścirantanābhyastājjīvatāmetyanākṛti || 55 ||

anākṛti svata ākāraśūnyamapi jīvatāṃ jīvākārameti || 55 ||

p. 386) 229

mano mananasaṃmūḍhamūḍhavāsanamātatam |
saṃkalpādyonimāyāti sukhaduḥkhe bhayābhaye || 56 ||

mananena samyaṅmūḍhā mohātiśayaṃ prāptā mūḍhavāsanā yasmiṃstat | 
ūḍhavāsanamiti vā chedaḥ | yoniṃ janmasthānam | 
mano'kṛtenāyātyasmiñśarīre iti hi śrutiḥ || 56 ||

sukhaṃ duḥkhaṃ ca manasi tile tailamiva sthitam |
taddeśakālavaśato ghanaṃ vā tanu vā bhavet || 57 ||

tailaṃ tilasya cākrāntyā sphuṭatāmeti śāśvatīm |
cetaso mananāsaṅgādghanībhūte sukhāsukhe || 58 ||

ākrāntyā yantraniṣpīḍanena | cetaso'ntarghanībhūte sukhāsukhe mananāsaṅgāt 
sphuratāṃ ito gacchata iti vacanavipariṇāmenānuṣaṅgaḥ || 58 ||

deśakālābhidhānena rāma saṃkalpa eva hi |
kathyate tadvaśādyasmāddeśakālau sthitiṃ gatau || 59 ||

nanu deśakālakarmaviṣayavaicitryādeva sukhaduḥkhādivaicitryaṃ prasiddhaṃ 
tatkathaṃ mananāsaṅgādityucyate tatrāha - deśeti | alpayorapi 
deśakālayormanasā vaipulyasaṃkalpane vaipulyānubhavāttucche'pi viṣaye manasā 
bahumate rāgātiśayadarśanācceti bhāvaḥ || 59 ||

praśāmyatyullasatyeti yāti nandati valgati |
manaḥśarīrasaṃkalpe phalite na śarīrakam || 60 ||

evaṃ śarīramapi manaḥsaṃkalpādhīnamevetyāha - praśāmyatīti | 
manaḥśarīrasya saṃkalpe phalite sati sthūlaṃ śarīrakaṃ 
praśāntyādivikārabhāgbhavati na svātantryeṇeti śeṣaḥ || 60 ||

nānāsphārasamullāsaiḥ svasaṃkalpopakalpitaiḥ |
mano valgati dehe'sminsādhvīvāntaḥpurājire || 61 ||

cāpale prasarastasmādantaryena nadīyate |
manovilayamādatte tasyālāna iva dvipaḥ || 62 ||

manaso nigrahopāyaṃ saphalaṃ darśayti - cāpale iti | viṣayanusaṃdhānaṃ 
cāpalam || 62 ||

na spandate mano yasya śastrastambha ivottamaḥ |
sadvastuto'sau puruṣaḥ śiṣṭāḥ kardamakīṭakāḥ || 63 ||

śastraṃ stambhanāstraṃ tatkṛte stambhe yathā śatrurna spandate tadvat | asāveva 
sadvastutaḥ paramārthataḥ puruṣaḥ || 63 ||

yasyācapalatāṃ yātaṃ mana ekatra saṃsthitam |
anuttamapadenāsau dhyānenānugato'nagha || 64 ||

dhyānena hetunā asau anuttamapadena anugataḥ saṃgataḥ | brahmībhūta evetyarthaḥ 
|| 64 ||

saṃyamānmanasaḥ śāntimeti saṃsāravibhramaḥ |
mandare'spandatāṃ yāte yathā kṣīramahārṇavaḥ || 65 ||

aspandatāmiti cchedaḥ || 65 ||

mānasyo vṛttayo yā yā bhogasaṃkalpavibhramaiḥ |
saṃsāraviṣavṛkṣasya tā evāṅkurayonayaḥ || 66 ||

cittaṃ calatkuvalayaṃ valayanta ete
mūḍhā mahājaḍajave madamohamandāḥ |
āvartavartini vilūnaviśīrṇacintā-
cakrabhrame puruṣadurbhramarāḥ patanti || 67 ||

madamohamandā ete puruṣadurbhramarāścittarūpaṃ calatkuvalayaṃ 
saṃsāradurnadīpravāhyamānotpalaṃ valayantaḥ saṃveṣṭya bhramantaḥ santo 
mahājaḍajave laḍayorabhedānmahājāḍyapravāharūpajalavege vālyāvartavadvartini 
parivartamāne prabalacintāntareṇa vilūnā ciraṃ naiṣphalyāddehena saha viśīrṇā ca 
yā cintā tallakṣaṇe cakrabhrame cakrasadṛśe āvarte patantītyarthaḥ || 67 ||

ityārṣe śrīvāsiṣṭhamahārāmāyaṇe mokṣopāyeṣūtpattiprakaraṇe 
cittacikitsāpūrvakaṃ cittavarṇanaṃ nāma daśottaraśatatamaḥ sargaḥ || 110 ||

iti śrīvāsiṣṭhamahārāmāyaṇatātparyaprakāśe utpattiprakaraṇe 
cittacikitsāpūrvakaṃ cittavarṇanaṃ nāma daśottaraśatatamaḥ sargaḥ || 110 ||


ekādaśottaraśatatamaḥ sargaḥ 111

śrīvasiṣṭha uvāca |

asya cittamahāvyādheścikitsāyā mahauṣadham |
svāyattaṃ śṛṇu vakṣyāmi sādhu susvādu niścitam || 1 ||

yatnādabhimatatyāgastyāgo'haṃtāmamatvayoḥ |
atra cittajayopāyaścidaikāgryaṃ ca varṇyate || 1 ||

svāyattaṃ svādhīnam | avaśyaṃ sādhayati puruṣārthamiti sādhu || 1 ||

svenaiva pauruṣeṇāśu svasaṃvedanarūpiṇā |
yatnena cittavetālastyaktveṣṭaṃ vastu jīyate || 2 ||

iṣṭaṃ rāgaviṣayaṃ bāhyaviṣayaṃ tyaktvā saṃvedanaṃ 
svātmamātrākāravṛttidhārā tadrūpiṇā pauruṣeṇa yatnena jīyate || 2 ||

tyajannabhimataṃ vastu yastiṣṭhati nirāmayaḥ |
jitameva manastena kudanta iva dantinā || 3 ||

tatreṣṭatyāgaḥ prathamapīṭhikā dṛḍhīkāryetyāśayenāha - tyajanniti | 
abhimataṃ iṣṭam | nirāmayo rāgādicittarogaśūnyaḥ || 3 ||

svasaṃvedanayatnena pālyate cittabālakaḥ |
avastuto vastuni ca yojyate bodhyate'pi ca || 4 ||

pālyate rāgacāpalādirogacikitsayā rakṣyate | avastutaḥ pratyāhṛtyeti śeṣaḥ || 4 ||

śāstrasatsaṅgadhīreṇa cintātaptamatāpinā |
chindhi tvamāyasenāyo manasaiva mano mune || 5 ||

cintālakṣaṇe vahvāvātaptaṃ manorūpaṃ ayaḥ | ataptena śāntatāpena 
manasaivāyasā sādhanena cchindhi || 5 ||

ayatnena yathā bāla itaścetaśca yojyate |
bhāvaistathaiva cetontaḥ kimivātrāsti duṣkaram || 6 ||

bhāvairlālanabhīṣaṇādyupāyaiḥ || 6 ||

satkarmaṇi samākrāntamudarkodayadāyini |
svapauruṣeṇaiva manaścetanena niyojayet || 7 ||

satkarmaṇi samādhyabhyāsalakṣaṇe samākrāntamupakrāntam | cetanena cidātmanā 
niyojayedekīkuryāt || 7 ||

p. 387) 229

svāyattamekāntahitaṃ svepsitatyāgavedanam |
yasya duṣkaratāṃ yātaṃ dhiktaṃ puruṣakīṭakam || 8 ||

aviraktānnindati - svāyattamiti | svepsitasya tyāgastadviṣayaṃ vedanaṃ 
vairāgyavṛttiḥ || 8 ||

aramyaṃ ramyarūpeṇa bhāvayitvā svasaṃvidā |
malleneva śiśuścittamayatnenaiva jīyate || 9 ||

aramyaṃ viṣayajātaṃ paramārtharamyabrahmarūpeṇa bhāvayitvā || 9 ||

pauruṣeṇa prayatnena cittamāśveva jīyate |
acittenāprayatnena padaṃ brahmaṇi dīyate || 10 ||

brahmaṇi padamaṅghrirdīyate | brahma prāpyata iti yāvat || 10 ||

svāyattaṃ ca susādhyaṃ ca svacittākrāntimātrakam |
śaknuvanti na ye kartuṃ dhiktānpuruṣajambukān || 11 ||

svacittasya ākrāntirnigrahastāvanmātram || 11 ||

svapauruṣaikasādhyena svepsitatyāgarūpiṇā |
manaḥpraśamamātreṇa vinā nāsti śubhā gatiḥ || 12 ||

manomāraṇamātreṇa sādhyena svātmasaṃvidā |
niḥsapatnamanādyantamaniṅganamihocyatām || 13 ||

svātmasaṃvidā svātmatattvasākṣātkāreṇa niḥsapatnaṃ 
svasāmrājyasukhavirodhimohādiśatrurahitamata evāniṅganamacalamanādyantaṃ 
svārājyasukhamihāsminneva jīvanmuktadehe ucyatām | niḥśaṅkaṃ 
pratijñāyatāmityarthaḥ || 13 ||

īpsitāvedanākhyāttu manaḥpraśamanādṛte |
gurūpadeśaśāstrārthamantrādyā yuktayastṛṇam || 14 ||

īpsitasya bāhyaviṣayasyāvedanamanavabhāsaḥ | īpsitasya mokṣasukhasya āvedanaṃ 
nivedanasādhanaṃ tadākhyādvā | yuktayaḥ sādhanāni | nātra 
gurūpadeśanindāyāṃ tātparyaṃ kiṃtu manaḥpraśamanastutau || 14 ||

sarvaṃ sarvagataṃ śāntaṃ brahma saṃpadyate tadā |
asaṃkalpanaśastreṇa cchinnaṃ cittaṃ gataṃ yadā || 15 ||

gataṃ sahamūlenocchinnaṃ yadetyarthaḥ || 15 ||

svasaṃvedanasādhye'sminsaṃkalpānarthaśāsane |
śāntāyāmatra vapuṣi puṃsaḥ kaiva kadarthanā || 16 ||

saṃkalparūpasya anarthasya śāsane nigrahe śāntāyāṃ 
śāntyādisādhanasaṃpannāyāṃ jīvanmuktau | atra vapuṣi adhikāriśarīre | 
kadarthanā kleśaḥ || 16 ||

nūnaṃ daivamanādṛtya mūḍhasaṃkalpakalpitam |
puruṣārthena saṃvittyā naya cittamacittatām || 17 ||

nanu daivaprātikūlye kathaṃ kāryasiddhistatrāha - nūnamiti || 17 ||

tāṃ mahāpadavīmekāṃ [etāṃ iti pāṭhaḥ] kāmapyadhigataṃ ciram |
cittaṃ cidbhakṣitaṃ kṛtvā cittādapi paro bhava || 18 ||

acittatānayane ka upāyastamāha - tāmiti | cittaṃ ciraṃ tāṃ mahāpadavīṃ 
brahmarūpatāmadhigataṃ prāptaṃ kṛtvānte sākṣātkāravṛttyāvirbhūtacittā 
samanaskāvidyābādhāccidbhakṣitaṃ kṛtvā cittādapi paraḥ pūrṇacinmātrarūpo 
bhavetyarthaḥ || 18 ||

bhava bhāvanayā yukto yuktaḥ paramayā dhiyā |
dhārayātmānamavyagro grastacittaṃ tataḥ param || 19 ||

tatra prathamaṃ cinmātrabhāvanayā yukto bhava tatsthairyārthaṃ paramayā 
atisāvadhānayā dhiyā buddhyā yukto bhava | tato grastacittaṃ tataścittātparaṃ 
ātmānaṃ dhāraya sthāpaya nānyadityarthaḥ || 19 ||

paraṃ pauruṣamāśrtiya nītvā cittamacittatām |
tāṃ mahāpadavīmehi yatra nāśo na vidyate || 20 ||

saṃvedanaviparyāsarūpiṇī dhīrivācalā |
jetumāśu mano rāma pauruṣeṇaiva śakyate || 21 ||

yathā diṅmohe acalā sthirāpi pratīcyāṃ prācīti 
saṃvedanaviparyāsadhīrvivekasthairyalakṣaṇena puruṣaprayatnena jetuṃ śakyate 
tadvanmano'pītyarthaḥ || 21 ||

anudvegaḥ śriyo mūlamanudvegātpravartate |
jantormanojayo yena trilokīvijayastṛṇam || 22 ||

ciraṃ manonigrahe pravṛttasyodvegāttatparityāgo mā bhūditi tadutsāhaṃ 
vardhayannāha - anudvega iti | śriyo rājyādisaṃpado mūlam | 
dṛṣṭāntārthamidam | manojayaḥ pravartate siddhyatīti yāvat || 22 ||

na śastradalanotpātapātā yasyāṃ manāgapi |
svabhāvamātravyāvṛttau tasyāṃ kaiva kadarthanā || 23 ||

śrīsukhe yuddha śastradalanakadarthanā svargasukhe utpāto mṛtvā 
ūrdhvagamanaṃ tataḥ pāta iti kadarthanā manojayasukhe tu na kāpītyāha - na 
śastreti || 23 ||

api svavedanākrāntau na śaktā ye narādhamāḥ |
kathaṃ vyavahariṣyanti vyavahāradaśāsu te || 24 ||

svasya vedanaṃ manaḥ | karaṇe lyuṭ | tasyākrāntau nigrahe || 24 ||

pumānmṛto'smi jāto'smi jīvāmīti kudṛṣṭayaḥ |
cetaso vṛttayo bhānti capalasyāsadutthitāḥ || 25 ||

samādhisuptyādau janmamaraṇādiduḥkhānāmananubhavādvyavahārakāle 
manovṛttipūrvakameva tadanubhavācca manovṛttimātratvaṃ saṃsārasyeti 
darśayati - pumānityādinā | asatya evotthitāḥ | karmadhārayatvātpūrvapadaṃ 
puṃvat || 25 ||

na kaścaneha mriyate jāyate na ca kaścana |
svayaṃ vetti mṛtaṃ svasya lokamanyaṃ svakaṃ manaḥ || 26 ||

asattvameva darśayati - na kaścaneti || 26 ||

ito yāti paraṃ lokaṃ sphuratyanyatayā manaḥ |
tattasyaityetadāmokṣamato mṛtibhayaṃ kutaḥ || 27 ||

ihalokena vicaratvihaloke paratra ca |
cittamāmokṣamāste'sya rūpamanyanna vidyate || 28 ||

ihaloke ihalokena ihalokātmanā vicaratu bhrāmyatu paratra paraloke ca 
paralokabhāveneti śeṣaḥ | tathāpi cittameva tathā tathā āste | asya saṃsārasya 
cittādanyadrūpaṃ na vidyata ityarthaḥ || 28 ||

mṛte bhrātari bhṛtyādau kleśa ākriyate'nṛtaḥ |
tatsvacittaṃ svacaitanyavyāvṛttātmeti me matiḥ || 29 ||

evaṃ ca śokādayo'pyātmacaitanyavyāvṛttacittamātradharmā ityāha - mṛte 
iti | kleśaḥ śokaḥ | nirvikārasvacaitanyādvyāvṛttātma vibhaktaṃ 
svavikārarūpaṃ svacittamevetyarthaḥ || 29 ||

p. 388) 230

sati pathye tate śubhre cittopaśamanādṛte |
tiryagūrdhvamadhastācca bhūyobhūyo vicāritam || 30 ||

ataḥ paramātmani samūlacittanāśa eva muktyupāyo nānya iti 
pariśeṣayannupasaṃharati - satītyādinā | sati anyanirapekṣasattāke pathye 
sarvahite | śubhre māyāmālinyarahite | ṛte pramāṇamūrdhanyaśrutibodhite 
paramātmani cito bhāvaścittā tayā 
upaśamanāttadbhāvamātrapariśeṣalakṣaṇāccittasyopaśamanāt ṛte vinā 
mukterupāyo'nyo nāsti | yāvadityavadhāraṇe | nāstyevetyarthaḥ | 
etadūrdhvamūrdhvalokeṣu adhastāt pātālādilokeṣu tiryak parito dvīpāntareṣu ca 
tattvadarśibhirvicārya nirdhāritamityuttareṇa sahānvayaḥ || 30 ||

yāvannāsti kilopāyaścittopaśamanādṛte |
ṛte tathye tate śubhre bodhe hṛdyudite sati || 31 ||

manovilaye ca samādhiparipākapariṣkṛte manasyaparokṣatayā 
āvirbhūtabrahmātmakabodha evopāya ityāśayenāha - ṛte tathye iti | ṛte 
abādhye || 31 ||

manovilayamātreṇa viśrāntirupajāyate |
vyāyate hṛdayākāśe citi ciccakradhārayā || 32 ||

vyāyate atyantavistīrṇe hṛdayākāśe daharākāśarūpe brahmaciti 
caramavṛttiddhacillakṣaṇayā cakradhārayā mano mārayeti pareṇānvayaḥ || 32 ||

mano māraya niḥśaṅkaṃ tvāṃ prabadhnanti nādhayaḥ |
yadi ramyamaramyatve tvayā saṃviditaṃ vidā || 33 ||

ādhayo mānasaduḥkhāni tvāṃ na prabadhnanti na bandhayiṣyanti | āpātaramyeṣu 
viṣayeṣu doṣānusaṃdhānenāramyatādarśanaṃ prathamaṃ 
saṃpādyamityāśayenāha - yadīti || 33 ||

chinnānyeva tadāṅgāni [tadaṅgāni iti pāṭhaḥ kvacit] cittasyeti 
matirmama |
ayaṃ so'hamidaṃ tanma etāvanmātrakaṃ manaḥ || 34 ||

manasaśchedyānyaṅgānyuktvā śarīramāha - ayaṃ so'hamiti | ayaṃ 
dṛśyamānaḥ sa pitrā utpādito dehaḥ ahaṃ idaṃ dehasaṃbandhi gṛhakṣetrādi 
tatprāk pitrādyarjitaṃ me madīyaṃ iti yo bhrama etāvanmātrakaṃ 
etāvaccharīrakaṃ mana ityarthaḥ || 34 ||

tadabhāvanamātreṇa dātreṇeva vilūyate |
chinnābhramaṇḍalaṃ vyomni [vyoma iti pāṭhaḥ] yathā śaradi 
dhūyate || 35 ||

vātenākalpanenaivaṃ tathā taddhūyate manaḥ |
bhavanti yatra śastrāgnipavanāstatra bhīrbhavet || 36 ||

vātena yathā chinnābhramaṇḍalaṃ dhūyate nirasyate tathā evaṃ 
prāguktenāhaṃmetyakalpanena mano dhūyata ityarthaḥ || 36 ||

svāyate mṛduni svacche kimasaṃkalpane bhayam |
idaṃ śreya idaṃ neti siddhamābālamakṣatam || 37 ||

mṛduni akaṭhine | anāyāsasādhye iti yāvat | siddhaṃ prasiddham || 37 ||

bālaṃ putramivodāre manaḥ śreyasi yojayet |
akṣayaṃ cānavaṃ cetaḥsiṃhaṃ saṃsṛtibṛṃhaṇam |
ghnanti ye te jayantīha nirvāṇapadadāyinaḥ || 38 ||

kiṃ prasiddhaṃ tadāha - bālamiti | akṣayaṃ kṣetumaśakyam | anavaṃ abālam | 
cetolakṣaṇaṃ siṃhaṃ ye ghnanti te jayanti sarvotkarṣeṇa vartante | anyebhyo'pi 
nirvāṇapadadāyino bhavantītyarthaḥ || 38 ||

bhīmāḥ saṃbhramadāyinyaḥ saṃkalpakadanādimāḥ |
vipadaḥ saṃprasūyante mṛgatṛṣṇā marāviva || 39 ||

mana eva mahābhayaṃ manojaya evābhayapratiṣṭhetyāha - bhīmā iti 
dvābhyām || 39 ||

kalpāntapavanā vāntu yāntu caikatvamarṇavāḥ |
tapantu dvādaśādityā nāsti nirmanasaḥ kṣatiḥ || 40 ||

manobījātsamudyanti sukhaduḥkhe śubhāśubhe |
saṃsārakhaṇḍakā ete lokasaptakapallavāḥ || 41 ||

khaṇḍakā vanakhaṇḍāḥ || 41 ||

asaṃkalpanamātraikasādhye sakalasiddhide |
asaṃkalpanasāmrājye tiṣṭhāvaṣṭabdhatatpadaḥ || 42 ||

avaṣṭabdhamavalambitaṃ tatparamātmapadasiṃhāsanaṃ yena tathāvidhaḥ san 
asaṃkalpanasāmrājye tiṣṭha || 42 ||

prayacchatyuttamānandaṃ kṣīyamāṇaṃ manaḥ kramāt |
kāṣṭhakṣīṇāṅgakāṅgāro yathāṅgārakṣayārthinaḥ || 43 ||

nanvasaṃkalpanamātreṇa kathaṃ manaḥkṣayānandasiddhistatra dṛṣṭāntamāha 
- kāṣṭheti | yathā aṅgārakṣayārthino jvaladaṅgāranāśena 
tāpopaśamasukhārthinaḥ puruṣasya kāṣṭhāpasaraṇenakṣīṇāṅgakaḥ 
kramādbhasmībhāvāpannāvayavaḥ soṅgārastāpopaśamanānandaṃ prayacchati 
tadvadityarthaḥ || 43 || 

api brahmakuṭīlakṣaṃ manasaścetsamīhitam |
tadaṇorantare vyaktaṃ vibhaktaṃ paridṛśyate || 44 ||

saṃkalpavṛddhau brahmāṇḍalakṣāṇāmapi cidaṇūdare kalpanā saṃpadyata 
ityāha - apīti | brahmakuṭīnāṃ brahmāṇḍānām | samīhitaṃ 
saṃkalpairabhilaṣitaṃ cet || 44 ||

saṃkalpamātravibhavena kṛtātyanarthaṃ
saṃkalpamātravibhavena susādhitārtham |
saṃtoṣamātravibhavena mano vijitya
nityoditena jayamehi nirīpsitena || 45 ||

saṃkalpamātralakṣaṇena svavibhavena susādhitā brahmāṇḍakoṭyādipadārthā 
yena ata eva saṃkalpamātravibhavenaiva kṛtā atyanarthā janmamaraṇanirayādayo 
yena tattathāvidhaṃ mano nityoditena nirantarabhāvitena nirīhitena niḥsaṃkalpena 
saṃtoṣamātravibhavena vijitya vijayaṃ sarvotkarṣaṃ ehi prāpnuhi || 45 ||

paramapāvanayā vimanastayā
samatayā matayātmavidāmapi |
śamitayā mitayāntarahaṃtayā
yadavaśiṣṭamajaṃ padamastu tat || 46 ||

ātmavidāṃ matayā saṃmatayā avaiṣamyavṛttyā śamitayā nirastayā amitayā 
vahnyā ahaṃtayāpi antaḥ yat ajaṃ janmādivikāraśūnyaṃ padamavaśiṣṭaṃ 
tadeva tavāstu prāpyamiti āśiṣi loṭ || 46 ||

ityārṣe śrīvāsiṣṭhamahārāmāyaṇe vālmīkīye de0 mo0 utpattiprakaraṇe 
cittacikitsānāmaikādaśottaraśatatamaḥ sargaḥ || 111 ||

iti śrīvāsiṣṭhamahārāmāyaṇatātparyaprakāśe utpattiprakaraṇe cittacikitsā 
nāmaikādaśottaraśatatamaḥ sargaḥ || 111 ||


p. 389) 230

dvādaśottaraśatatamaḥ sargaḥ 112

śrīvasiṣṭha uvāca |

yasmiṃstasminpadārthe hi yena tena yathā tathā |
tīvrasaṃvegasaṃpannaṃ manaḥ paśyati vāñchitam || 1 ||

atra cittakṣayopāyo vāsanātyāga iryate |
cinmātravāsanābhyāsāttadekadṛḍhaniścayāt || 1 ||

vāsanākṣayārthaṃ dvaitaviṣaye manasastīvravego niroddhavyaścinmātrākāre tu 
saṃpādya iti vaktuṃ manasaḥ svatīvravegānusāriphalasaṃpādanasvabhāvatāmāha 
- yasminniti | yasminpadārthe yena yena vāñchitena nimittena yathā yathā 
prakarṣeṇa manastīvravegābhisaṃpannaṃ bhavati tasminpadārthe tattadvāñchitaṃ 
paśyatītyarthaḥ || 1 ||

jāyate mriyate caiṣā manasastīvravegitā |
saumyāmbubudbudālīva nirnimittā svabhāvataḥ || 2 ||

he saumya upekṣaṇena jāyate | nirodhaprayatnena mriyate śāmyati | yata utpattau 
nirnimittetyarthaḥ || 2 ||

śītatā tuhinasyeva kajjalasyeva kṛṣṇatā |
lolatā manaso rūpaṃ tīvrātīvraikarūpiṇī || 3 ||

svabhāvata iti yaduktaṃ tadviśadayati - śītateti || 3 ||

śrīrāma uvāca |

kathamasyātilolasya vego vegaikakāraṇam |
calatā manaso brahmanbalato vinivāryate || 4 ||

vega ityasya vyākhyā calateti | vegasya tīvravegasya ekaṃ mukhyaṃ kāraṇam || 4 ||

śrīvasiṣṭha uvāca |

neha cañcalatāhīnaṃ manaḥ kvacana dṛśyate |
cañcalatvaṃ manodharmo vahnerdharmo yathoṣṇatā || 5 ||

yaiṣā hi cañcalā spandaśaktiścittatvasaṃsthitā |
tāṃ viddhi mānasīṃ śaktiṃ jagadāḍambarātmikā || 6 ||

cittatvaṃ jagatkāraṇamāyāsaṃvalitacaitanyaṃ tatra saṃsthitā spandaśaktiḥ 
kriyāśaktistāṃ mānasīṃ manorūpeṇa pariṇatāṃ viddhityarthaḥ || 6 ||

spandāspandādṛte vāyoryathā sattaiva nohyate |
tathā [tathāca iti pāṭhaḥ] na cittasattāsti cañcalaspandanādṛte || 7 
||

sattā astitā | nohyate na virarkyate || 7 ||

yattu cañcalatāhīnaṃ tanmano mṛtamucyate |
tadeva ca tapaḥśāstrasiddhānto mokṣa ucyate || 8 ||

manovilayamātreṇa duḥkhaśāntiravāpyate |
manomananamātreṇa duḥkhaṃ paramavāpyate || 9 ||

duḥkhamutpādayatyuccairutthitaścittarākṣasaḥ |
sukhāyānantabhogāya taṃ prayatnena pātaya || 10 ||

anantaṃ trividhaparicchedarahitaṃ yathā syāttathā bhujyata iva prathata 
ityanantabhogāya mokṣasukhāya || 10 ||

tasya cañcalatā yaiṣā tvavidyā rāma socyate |
vāsanāpadanāmnīṃ tāṃ vicāreṇa vināśaya || 11 ||

avidyā rajaḥśaktibījakatvādavidyā | vāsanāpadanāmnīmiti | manaḥ ano bahuvrīheḥ 
iti pratiṣedhaviṣaye ana upadhālopina iti ṅīp pākṣikaḥ || 11 ||

avidyayā vāsanayā tayāntaścittasattayā |
vilīnayā tyāgavaśātparaṃ śreyo'dhigamyate || 12 ||

tyāgavaśādbāhyaviṣayānusaṃdhānatyāgabalāt || 12 ||

yattatsadasatormadhyaṃ yanmadhyaṃ cittvajāḍyayoḥ |
tanmanaḥ procyate rāma dvayordolāyitākṛti || 13 ||

evaṃ vaktavyopayogitayā cāñcalyadharmakatāṃ manasaḥ samarthya 
vāstavāvastavarūpadvayātmakatāmavāstavāṃśaheyatāpradarśanāya 
vāstavarūpapratiṣṭhāyā vināśaprasaktivāraṇāya cāha - yattaditi | 
sadasatormadhyaṃ mithunībhāvarūpamantarālam | ata evānyatararūpaprādhānye 
dolāyitākṛti aviśrāntasthiti || 13 ||

jāḍyānusaṃdhānahataṃ jāḍyātmakatayeddhayā |
ceto jaḍatvamāyāti dṛḍhābhyāsavaśena hi || 14 ||

kasmāttarhyekatarakoṭiviśrāntistatrāha - jāḍyeti dvābhyām | iddhayā 
prarūḍhayā || 14 ||

vivekaikānusaṃdhānāccidaṃśātmatayā manaḥ |
cidekatāmupāyāti dṛḍhābhyāsavaśādiha || 15 ||

cidaṃśātmatayā iddhayetyanuṣajyate || 15 ||

pauruṣeṇa prayatnena yasminneva pade manaḥ |
pātyate tatpadaṃ prāpya bhavatyabhyāsato hi tat || 16 ||

prayatnena svābhāvikena śāstrīyeṇa vā || 16 ||

punaḥ pauruṣamāśritya cittamākramya cetasā |
viśokaṃ padamāśritya nirāśaṅkaḥ sthiro bhava || 17 ||

bhavabhāvanayā magnaṃ manasaiva na cenmanaḥ |
balāduttāryate rāma tadupāyo'sti netaraḥ || 18 ||

tattata itaraḥ || 18 ||

mana eva samarthaṃ vo manaso dṛḍhanigrahe |
arājā kaḥ samarthaḥ syādrājño rāghava nigrahe || 19 ||

tṛṣṇāgrāhagṛhītānāṃ saṃsārārṇavaraṃhasi |
āvartairuhyamānānāṃ dūre svaṃ mana eva nauḥ || 20 ||

dūre uhyamānānāṃ pravāhyamāṇānām | naustariḥ || 20 ||

manasaiva manaśchittvā pāśaṃ paramabandhanam |
unmocito na yenātmā nāsāvanyena mokṣyate || 21 ||

yā yodeti manonāmnī vāsanā vāsitāntarā |
tāṃ tāṃ pariharetprājñastato'vidyākṣayo bhavet || 22 ||

manonāmnī bāhyārthamananābhidhānā | ṅīp prāgvat | 
pariharenmithyātvānusaṃdhānena nirasyet | yathā auṣṇye kṣīṇe vahniḥ śāmyati 
tadvadvāsanākṣaye saha manasā'vidyā kṣīyata iti bhāvaḥ || 22 ||

p. 390) 231

bhogaughavāsanāṃ tyaktvā tyaja tvaṃ bhedavāsanām |
bhāvābhāvau tatastyaktvā nirvikalpaḥ sukhī bhava || 23 ||

vāsanātyāge kramamāha - bhogaugheti | bhāvābhāvau cittacetyau | 
kalpanāvyutkrameṇa tyāga iti bhāvaḥ || 23 ||

abhāvanaṃ bhāvanāyāstvetāvānvāsanākṣayaḥ |
eṣa eva manonāśastvavidyānāśa ucyate || 24 ||

cittacetyatyāge'pi taddhetvajñānapariśeṣamāśaṅkyāha - abhāvanamiti | na 
bhāvyate pūrṇatayānubhūyate yenāvidyāvaraṇena tadavidyāvaraṇaṃ 
bhāvanāyāstattvasākṣātkārāddhetostyaktvā sukhī bhavetyanuṣajyate || 24 ||

yadyatsaṃvedyate kiṃcittatrāsaṃvedanaṃ param |
asaṃvittistu nirvāṇaṃ duḥkhaṃ saṃvedanādbhavet || 25 ||

athavā sākṣāccittadvārā vā yadyatkiṃcitsākṣiṇā saṃvedyate tatra tatra 
saṃvedyatāyā asaṃvedanaṃ paramutkṛṣṭamanonāśanirvāṇamiti saṃkṣepa 
ityāha - yadyaditi || 25 ||

svenaiva tatprayatnena puṃsaḥ saṃvedyate kṣaṇāt |
bhāvasyābhāvanaṃ bhūtyai tattasmānnityamāharet || 26 ||

tacca vedyāvedanaṃ puruṣaprayatnādbhavatītyāha - sveneti | 
bhāvasyābhāvanaṃ vedyasyāvedanam | tatsvaprayatnaṃ nityamāharedabhyaset || 26 
||

rāgādayo ye manasīpsitāste
buddhveha tāṃstāṃstvamavastubhūtān |
tyaktvā tadāsyāṅkuramastabījaṃ
mā harṣaśokaṃ samupaihi tṛptaḥ || 27 ||

uktamanūdyopasaṃharati - rāgādaya iti | te tava manasi ye ye rajyante yeṣu te 
rāgā viṣayāḥ | ādipadāttadupāyā ipsitāstāṃstāṃstvamanarthabhūtān buddhvā te 
rāgādayaḥ āsyāṅkurā bījamukhanirgacchadaṅkurakalpā yasya tattathāvidhaṃ 
mano'pi astabījaṃ ajñānavāsanābījaiḥ saha tyaktvā 
pūrṇātmānubhavāmṛtatṛptaḥ san harṣaśokaṃ mā samupahi matvā dhīro 
harṣaśokau jahāti iti śruterityarthaḥ || 27 ||

ityārṣe śrīvāsiṣṭhamahārāmāyaṇe vālmīkīye de0 mo0 u0 
mukharaveṇopadeśāṃśakathanaṃ nāma dvādaśottaraśatatamaḥ sargaḥ || 
112 ||

iti śrīvāsiṣṭhamahārāmāyaṇatātparyaprakāśe utpattiprakaraṇe 
mukharaveṇopadeśāṃśakathanaṃ nāma dvādaśottaraśatatamaḥ sargaḥ || 112 ||


trayodaśottaraśatatamaḥ sargaḥ 113

śrīvasiṣṭha uvāca |

eṣā hi vāsanā nityamasatyaiva yadutthitā |
dvicandrabhrāntivattena tyaktuṃ rāghava yujyate || 1 ||

sarvadurvāsanocchedī vicārairvividhairmṛtaḥ |
dvaitamithyātvadhīrūḍhastattvabodho'tra varṇyate || 1 ||

yadyato hetorasatyaivotthitā tattatastyaktuṃ bādhituṃ yujyate || 1 ||

avidyā vidyamāneva naṣṭaprajñeṣu vidyate |
nāmnaivāṅgīkṛtābhāvātsamyakprajñeṣu sā kutaḥ || 2 ||

naṣṭaprajñeṣu vivekavijñānaśūnyeṣu vidyamānā paramārthasatyeva 
dṛḍhatarā vidyate | samyakprajñeṣu tu 
abhāvādaparamārthatvānnāmnaivāṅgīkṛtā vandhyāputravat | ataḥ sā kutaḥ || 2 
||

mā bhavājño bhava prājñaḥ samyagrāma vicāraya |
nāstyevendurdvitīyaḥ khe bhrāntyā saṃlakṣyate mudhā || 3 ||

atastattvajñatāmeva vicāreṇa saṃpādayetyāha - mā bhaveti || 3 ||

nātra tattvādṛte kiṃcidvidyate vastvavastu ca |
ūrmimālini vistīrṇe vāripūrādṛte yathā || 4 ||

tattvātparamātmanaḥ | vastu bhāvaḥ | avastu abhāvaḥ || 4 ||

svavikalpādṛte naitānbhāvābhāvānasanmayān |
nitye'site tate śuddhe mā samāropayātmani || 5 ||

asite dehādibandhanaśūnye | ṣiñ bandhane ktaḥ || 5 ||

nāsi kartā kimetāsu kriyāsu mamatā tava |
ekasminvidyamāne hi kiṃ kena kriyate katham || 6 ||

bandhasyākartṛtāmūlatvāttāmeva prathamaṃ tyajetyāha - nāsīti | ekasmin 
advitīye | nahyekamātrakārakasādhyā kriyā prasiddheti bhāvaḥ || 6 ||

mā vā'kartā bhava prājña kimakartṛtayehite |
sādhyaṃ sādhyamupādeyaṃ tasmātsvastho bhavānagha || 7 ||

akartā akartṛtvābhimānī ca mā bhava | akartṛtayā īhite abhimāne kṛte 
upādeyaṃ prāpyaṃ sādhyaṃ svayatnaniṣpādyaṃ kiṃ sādhyaṃ phalamasti | na 
kiṃcidityarthaḥ || 7 ||

kartā saṃstvamasaktatvādbhāavābhāve raghūdvaha |
asaktatvādakartāpi kartṛvatspandanaṃ kutaḥ || 8 ||

bhāvo'bhimānastadabhāve sati asaktatvādakartāpi evamakartāpi 
saṃstatrāpyabhimānābhāve akartṛtve'pyasaktatvātkartāpi | tarhi 
kimajñavatkartāhaṃ netyāha - kartṛvaditi | aspandātmadarśinastava 
nājñakartṛvaddehaspandanenātmaspandabhramalakṣaṇakartṛtāprasaktirityartha
ḥ || 8 ||

satyaṃ syāccedupādeyaṃ mithyā syāddheyameva cet |
upādeyaikasaktatvādyuktā saktirhi karmaṇi || 9 ||

kriyāphalamithyātve karmāsaktireva na yukteti tarkeṇāpi dṛḍhīkurvannāha - 
satyamiti || 9 ||

yatrendrajālamakhilaṃ māyāmayamavastukam |
tatra kāsthā kathaṃ nāma heyopādeyadṛṣṭayaḥ || 10 ||

darśitatarkasya viparyayaparyavasānaṃ darśayati - yatreti | yatratatreti śabdau 
yarhitarhītyarthe || 10 ||

saṃsārabījakaṇikā yaiṣā vidyā radhūdvaha |
eṣā hyavidyamānaiva satīva sphāratāṃ gatā || 11 ||

kuta indrajālateti cedāvidyakatvādityāha - saṃsāreti || 11 ||

yeyamābhoginiḥsārā saṃsārārambhacakrikā |
vijñeyā vāsanaiṣā sā cetaso mohadāyinī || 12 ||

cāruvaṃśalatevāntaḥśūnyā nissārakoṭarā |
sarittaraṅgamāleva na vyucchinnāpi naśvarī || 13 ||

avidyārūpāṃ saṃsārārambhacakrikāmeva vistareṇa varṇayati - cārvityādinā | 
antaḥśūnyetyasya vivaraṇaṃ niḥsārakoṭareti | mūlanāśaṃ vinā vyucchinnāpi na 
naśvarī || 13 ||

p. 391) 231

gṛhyamāṇāpi hastena grahītuṃ naiva yujyate |
mṛdvyapyatyantatīkṣṇāgrā nirjharormirivotthitā || 14 ||

nirjharormipakṣe kūladrumacchedinītvāttīkṣṇāgreti bodhyam || 14 ||

dṛśyate prakarābhāsā sadarthe nopayujyate |
taraṅgṇyataraṅgābhā svākārapariniṣṭhitā || 15 ||

prakaraḥ kāryasamarthakāraṇakalāpastadvadābhāsaḥ prathā yasyāḥ | tathāpi 
sadarthe satyapuruṣārthe | taraṅgiṇīpakṣe snānapānādisatyārthakriyārthe | 
ataraṅgābhā satyataraṅgaśūnyasvapnataraṅgiṇīsadṛśī 
mṛgatṣṇātaraṅgiṇīva | svākāraḥ pratītimātraśobhamāna ākārastatraiva 
pariniṣṭhitā parisamāptā nārthakriyāyāmityarthaḥ || 15 ||

kvacidvakrāḥ kvacitspaṣṭā dīrghāḥ kharvāḥ sthirāścalāḥ |
yatprasādodbhavāstasmādvyatirekamupāgatāḥ || 16 ||

svākārāneva prapañcayati - kvaciditi | yasyā varṇyamānacakrikāyāḥ 
prasādādudbhavā āvirbhūtāḥ vyatirekaṃ parasparabhedamupāgatāḥ 
sarvapadārthā iti śeṣaḥ || 16 ||

antaḥśūnyāpi sarvatra dṛśyate sārasundarī |
na kvacitsaṃsthitāpīha sarvatraivopalakṣyate || 17 ||

jaḍaiva cinmayīvāsāvanyaspandopajīvinī |
nimeṣamapyatiṣṭhantī sthairyāśaṅkāṃ prayacchati || 18 ||

anyaspandaṃ manaścāñcalyamupajīvati tacchīlā || 18 ||

jvālāvacchuddhavarṇāpi maṣīmalinakoṭarā |
valgatyanyaprasādena dīyate tadavekṣaṇāt || 19 ||

sattvaguṇena śuddhavarṇāpi tamasā maṣīmalinakoṭarā | anyasya paramātmanaḥ 
prasādena sānnidhyena valgati calati | tasyāvekṣaṇātsākṣātkārāddīyate khaṇḍyate 
| do avakhaṇḍane || 19 ||

āloke vimale mlānā tamasyapi virājate |
mṛgatṛṣṇeva śuṣkābhā nānāvarṇavilāsinī || 20 ||

vimale svātmāloke āvarakatvānmlānā || 20 ||

vakrā viṣamayī tanvī mṛdvī saṃkaṭakarkaśā |
lalanācañcalā lubdhā tṛṣṇā kṛṣṇeva bhoginī || 21 ||

tṛṣṇādirūpeṇāpi tāmevāha - vakreti | saṃkaṭahetutvātkarkaśā | lalaneva 
cañcalā | bhoginī sarpiṇī || 21 ||

svayaṃ dīpaśikhevāśu kṣīyate snehasaṃkṣaye |
sindūradhūlilekheva vinā rāgaṃ virājate || 22 ||

rāgaṃ snehaṃ vināpi sindūradhūlilekheva rāgavatī virājate || 22 ||

kṣaṇaprakāśataralā kṛtasaṃsthā jaḍāśayā |
mugdhānāṃ trāsajananī vakrā vidyudivoditā || 23 ||

jaḍayā āśayā kṛtasaṃsthā saṃpāditasthitiḥ | vidyutpakṣe 
ḍalayorabhedājjalasyāśayā meghe kṛtasthitirityarthaḥ || 23 ||

yatnādgṛhītvā dahati bhūtvā bhūtvā pralīyate |
labhyate'pi hi nānviṣṭā vidyudvadatibhaṅgurā || 24 ||

dahati | saṃtāpaduḥkhe paryavasyatīti yāvat | vidyutpakṣe spaṣṭam || 24 ||

aprārthitaivopanatā ramaṇīyāpyanarthadā |
akālapuṣpamāleva śreyasenābhinanditā || 25 ||

akālapuṣpamālāpyutpātatvādanarthadā || 25 ||

atyantavisṛtaivātisukhāya bhramadāyinī |
duḥsvapnakalaneveyamanarthāyaiva tarkitā || 26 ||

tarkitā punaḥpunastarkairanusaṃdhīyamānā || 26 ||

pratibhāsavaśādeṣā trijaganti mahānti ca |
muhūrtamātreṇotpādya dhatte grāsīkaroti ca || 27 ||

muhūrto vatsaraśreṇī lavaṇasyānayā kṛtā |
rātrirdvādaśavarṣāṇi hariścandrasya nirmitā || 28 ||

viyogināmathānyeṣāṃ kāntāvibhavaśālinām |
rātrivatsaravaddīrghā bhavettasyāḥ prasādataḥ || 29 ||

sukhitasyālpatāmeti duḥkhitasyaiti dīrghatām |
kālo yasyāḥ prasādena viparyāsaikaśīlinām || 30 ||

viparyāso bhramastadekaśīlināṃ puṃsām || 30 ||

asyāḥ svasattāmātreṇa kartṛtaitāsu vṛttiṣu |
dīpasyālokakāryāṇāṃ yathā tadvanna vastutaḥ || 31 ||

avidyāyā api brahmaṇi jagadvivartārope sannidhānamātreṇa nimittatā natu 
pariṇāmiteti svamataṃ darśayati - asyā iti || 31 ||

sanitambastanī citre [tvitte iti pāṭhaḥ] na strī strīdharmiṇī yathā |
tathaivākāracinteyaṃ kartuṃ yogyā na kiṃcana || 32 ||

kuto nāsyāḥ kartṛteti cedayogyatvādityāha - sanitambeti | strīdharmiṇī 
gṛhakāryakaraṇādisamartheti yāvat | ākāracintā prāganubhūtārthavāsanārūpā | 
iyamavidyā || 32 ||

manorājyamivākārabhāsurā satyavarjitā |
sahasraśataśāstrāpi na kiṃcitparamārthataḥ || 33 ||

tadeva spaṣṭamāha - manorājyamiti || 33 ||

araṇye mṛgatṛṣṇeva mithyaivāḍambarānvitā |
viḍambayati tānmugdhamṛgāneva na mānuṣān || 34 ||

phenamāleva saṃjātadhvastā vicchedavarjitā |
jaḍeva cañcalākārā gṛhyamāṇā na kiṃcana || 35 ||

saṃjātadhvastā utpannapradhvaṃsinī | vicchedavarjitā pravāhanityā | jaḍā 
nīhārapaṭalīva || 35 ||

aṭatyuḍḍāmarākārā rajaḥprasaradhūsarā |
balātkalpāntavātyeva svākrāntabhuvanāntarā || 36 ||

dhūmālīvāṅgasaṃlagnā dāhakhedapradāyinī |
garbhīkṛtarasākramya jaganti parivartate || 37 ||

garbhīkṛto rasaḥ paramātmā jalaṃ ca yayā | ata eva jaganti ākramya prakramya 
paribhūya ca parivartate bhramati || 37 ||

dhārā jaladharasyeva sudīrghā jalanirmitā |
asārasaṃsāradṛḍhā rajjustṛṇagaṇairiva || 38 ||

asāraiḥ pelavaiḥ saṃsāraiḥ saṃsaraṇasaṃskārairdṛḍhā | tatra dṛṣṭāntaḥ ##-

p. 392) 232

taraṅgotpalamāleva kalpanāmātravarṇitā |
mṛṇālīva bahucchidrā paṅkaprauḍhā jalātmikā || 39 ||

kavibhiḥ kalpanāmātreṇa varṇitā taraṅgamālevotpalamāleva ca paṅke pāpe 
kardame ca prauḍhā jalātmikā jaḍātmikā | laḍayorabhedāt || 39 ||

janena dṛśyate vṛddhitatparā naca vardhate |
viṣāsvāda ivāpātamadhurā'nte sudāruṇā || 40 ||

viṣāsvādaḥ saviṣamodakāsvādaḥ || 40 ||

naṣṭā dīpaśikhevaiṣā na jāne kveva gacchati |
mihikevāgradṛṣṭāpi gṛhyamāṇā na kiṃcana || 41 ||

na jāne iti | bādhitasya vādisahasrairapi svarūpanirūpaṇāsaṃbhavāditi bhāvaḥ | 
mihikā nīhāradhūmapaṭalīva || 41 ||

pāṃsumuṣṭirivākīrya prekṣitā pāramāṇavī |
ākāśanīlimevaiṣā nirnimittaiva dṛśyate || 42 ||

dvicandramohavajjātā svapnavadvihitabhramā |
yathā nauyāyinaḥ sthāṇuspandastadvadihotthitā || 43 ||

anayopahate citte dīrghakālamivākulaiḥ |
janairākalpyate dīrghasaṃsārasvapnavibhramaḥ || 44 ||

ivaśabdo mithyātvadyotakaḥ || 44 ||

anayopahate svasmiṃścitrāścetasi vibhramāḥ |
utpadyante vinaśyanti taraṅgāstoyagheriva || 45 ||

svasminsvātmani anayā upahṛte | āvaraṇenāsatprāye kṛte satītyarthaḥ || 45 ||

manojñamapi satyaṃ ca dṛśyate sadasattayā |
amanojñamasatyaṃ ca dṛśyate sattayāpyasat || 46 ||

tasyā viparyāsaśaktimāha - manojñamiti | sadbrahma | asajjagat || 46 ||

padārtharathamārūḍhā bhāvanaiṣā balānvitā |
ākrāmati manaḥ kṣipraṃ vihagaṃ vāgurā yathā || 47 ||

padārthā viṣayāstadrūpaṃ rathaṃ | tadākāratāmiti yāvat | bhāvanā 
udbhūtavāsanārūpā eṣā avidyā manaḥ ākrāmati mohayitvā badhnāti || 47 ||

karuṇāsyandamānākṣī sravatkṣīralavastanī |
bhavatyullasitānandaṃ jananī gṛhiṇī yathā || 48 ||

mātṛpatnyādirūpatāmapyavidyaiva dhārayatītyāha - karuṇeti || 48 ||

viṣīkaroti niḥsyandasaṃtarpitajagattrayam |
sudhārdrārdramapi kṣipraṃ pravṛddhaṃ bimbamaindavam || 49 ||

niḥsyandairamṛtadravaiścandrikādyātmanā pariṇataiḥ 
saṃtarpitajagattrayamaindavaṃ bimbamapi viṣīkaroti || 49 ||

unmattaravavetālanartanārambhasaṃbhramam |
sthāṇavaḥ saṃprayacchanti mūkā apyetayāndhayā || 50 ||

andhayatītyandhayā etayā nimittabhūtayā mūkā 
vāgādisarvakarmendriyavyāpāraśūnyā api sthāṇava 
unmattaravavetālanartanārambhasaṃbhramaṃ saṃprayacchanti janayanti vane 
ityarthaḥ || 50 ||

saṃdhyādiṣu ca kāleṣu loṣṭapāṣāṇabhittayaḥ |
asyāḥ prasādāddṛśyante sarpājagaradṛṣṭibhiḥ || 51 ||

sarpājagaradṛṣṭibhistathā tathā bhrāntibhiḥ || 51 ||

eko'pi dvitayodeti yathā dviśaśidarśane |
dūramabhyāśatāṃ yāti svapne svamaraṇaṃ yathā || 52 ||

abhyāśatāṃ sāmīpyam || 52 ||

ādīrghaṃ kṣaṇatāmeti kālasyeṣṭā yathā niśā |
kṣaṇo varṣamivābhāti kāntāvirahiṇāmiva || 53 ||

kālasya saṃhārarudrasyeṣṭā niśā pralayarātiriva || 53 ||

na tadastīha yannāma na karotīyamuddhatā |
asyāstvakiṃcanāyāstu śaktatāṃ paśya rāghava || 54 ||

akiṃcanāyāḥ svasattāyāmapi daridrāyāḥ || 54 ||

saṃrodhayetprayatnena saṃvidevāśu saṃvidam |
saritsrotonirodhena śuṣyatyeṣā manonadī || 55 ||

saṃvidā vivekabuddhyā | saṃvidaṃ viṣayabuddhim | saṃrodhaphalamāha - 
sariditi | srotonirodhena saridivetyadhyāhāryam || 55 ||

śrīrāma uvāca |

avidyamānayaivedaṃ pelavāṅgyā sutucchayā |
mithyābhāvanayā nāma citramandhīkṛtaṃ jagat || 56 ||

itthaṃ vismāpito rāmo'vidyāsvarūpaparyālocanena vismitastāṃ 
varṇayanvismayamabhinayati - avidyamānayaivetyādinā || 56 ||

arūpayā nirākṛtyā cārucetanahīnayā |
asatyevāpyanaśyantyā citramandhīkṛtaṃ jagat || 57 ||

ākṛteḥ pṛthaggrahaṇādrūpapadaṃ nīlādiparam | asatyā 
mṛgatṛṣṇānadyevānaśyantyā aśuṣyantyā || 57 ||

ālokena vinaśyantyā [vināśyantyā iti pāṭhaḥ] sphurantyā 
tamasontare |
kauśikekṣaṇadharmiṇyā citramandhīkṛtaṃ jagat || 58 ||

kauśikasyekṣaṇaṃ cakṣustaddharmiṇyā tatsadṛśayā || 58 ||

kukarmaikāntakāriṇyā na sahantyā vilokanam |
dehamapyavijānantyā citramandhīkṛtaṃ jagat || 59 ||

kriyāśaktimātrāśrayatvātkukarmaikāntakāriṇyā 
jñānaśaktiśūnyatvāddehamapyavijānantyā || 59 ||

sudīnācāradharmiṇyā nityaṃ prākṛtakāntayā |
anāratāstaṃgatayā citramandhīkṛtaṃ jagat || 60 ||

prākṛtānāṃ mūḍhānāṃ kāntayā ramyayā | prākṛtasya pṛthagjanasya 
kāntayā bhāryayā ca astaṃgatayā asatyā tamastirohitayā ca || 60 ||

anantaduḥkhākulayā sadaiva mṛtayānayā |
saṃbodhahīnayā yatra citramandhīkṛtaṃ jagat || 61 ||

mṛtayā mṛtakalpayā || 61 ||

kāmakopaghāṅginyā tamaḥprasaravakrayā |
acireṇāśarīriṇyā citramandhīkṛtaṃ jagat || 62 ||

acireṇa jñānodaye vadhe ca aśarīriṇyā || 62 ||

svātmāndharūpāspadayā jaḍayā jāḍyajīrṇayā |
duḥkhadīrghapralāpinyā citramandhīkṛtaṃ jagat || 63 ||

svātmaviṣaye ye'ndharūpā mūḍhāstadāspadayā | iha ślokapañcake 
śliṣṭairviśeṣaṇaiḥ samāsoktyā niśācarī dīnā strī kācidupamā gamyate || 63 ||

puruṣāsaṅgasaṅginyā rāgiṇyā kriyayānayā |
vidravantyā vivakṣāsu citramandhīkṛtaḥ pumān || 64 ||

itastribhiḥ ślokaistāṃ puruṣasya pratikūlabhāryātvena varṇayati - puruṣeti | 
puruṣasya āsaktirasaṅga aikyādhyāsastena puruṣasaṅginyā | 
nānāvicitraviṣayakalpanakriyayā puruṣasya bhogasaṃpādanātpuruṣānurāgiṇyā | 
vivakṣāsu svatattvavicāreṣu vidravantyā || 64 ||

p. 393) 232

puruṣasya na yā śaktā soḍhumīkṣitumapyalam |
tayā striyāvaraṇayā citramandhīkṛtaḥ pumān || 65 ||

īkṣitaṃ sākṣātkāram | āvṛṇotītyāvaraṇā | nandyāditvakalpanāllyuḥ || 65 ||

na yasyāścetanaivāsti yāpyanaṣṭaiva naśyati |
tayā striyā paruṣayā citramandhīkṛtaḥ pumān || 66 ||

anantaduṣprasaravilāsakāriṇī
kṣayodayonmukhasukhaduḥkhabhāginī |
iyaṃ prabho vigalati kena vā'samā
manoguhānilayanibaddhavāsanā || 67 ||

varṇitāṃ vāsanāmayīmavidyāmupasaṃharaṃstaducchedopāyaṃ pṛcchati - 
ananteti | duṣprasaravilāsā duśceṣṭāvibhramāḥ | kṣayodayonmukhāni 
maraṇajanmaprabhṛtīni sukhaduḥkhāni bhājayati prāpayati tacchīlā | asamā 
viṣamā | kenopāyena vigalati naśyati || 67 ||

ityārṣe śrīvāsiṣṭhamahārāmāyaṇe vālmīkīye utpattiprakaraṇe 
avidyāvarṇanaṃ nāma trayodaśottaraśatatamaḥ sargaḥ || 133 ||

iti śrīvāsiṣṭhamahārāmāyaṇe tātparyaprakāśe utpattiprakaraṇe avidyāvarṇanaṃ 
nāma trayodaśottaraśatatamaḥ sargaḥ || 113 ||


caturdaśottaraśatamaḥ sargaḥ 114

śrīrāma uvāca |

avidyāvibhavaprotthaṃ nibiḍaṃ puruṣasya hi |
mahadāndhyamidaṃ brahmankathaṃ nāma vinaśyati || 1 ||

ihāvidyākṣayopāyaḥ svātmadarśanamucyate |
viśuddhātmasvarūpaṃ cāsaṃkalpādvāsanākṣayaḥ || 1 ||

vāsanākṣayopāyaṃ pṛṣṭvā tanmūlāvidyāvaraṇakṣayopāyaṃ pṛcchati - 
avidyeti || 1 ||

śrīvasiṣṭha uvāca |

yathā tuṣārakaṇikā bhāskarālokanātkṣaṇāt |
naśyatyevamavidyeyaṃ rāghavātmāvalokanāt || 2 ||

evaṃ pṛṣṭo vasiṣṭhaḥ prathamamavidyākṣayopāyamāha - yathetyādinā || 2 
||

tāvatsaṃsārabhṛguṣu svātmanā saha dehinam |
āndolayati nīrandhraduḥkhakaṇṭakaśāliṣu || 3 ||

saṃsāralakṣaṇeṣu bhṛguṣu giriprapāteṣu | dehinaṃ dehābhimāninamahaṃkāram 
| āndolayatyadhodhaḥpātanenāvaloḍayati || 3 ||

avidyā yāvadasyāstu notpannā kṣayakāriṇī |
svayamātmāvalokecchā mohasaṃkṣayadāyinī || 4 ||

asyāḥ paraṃ prapaśyantyāḥ svātmanāśaḥ prajāyate |
ātapānubhavārthinyāśchāyāyā iva rāghava || 5 ||

paraṃ paramātmānam || 5 ||

dṛṣṭe sarvagate bodhe svayameva vilīyate |
sarvāśābhyuditecchāyā dvādaśārkagaṇe yathā || 6 ||

sarvāsu āśāsu dikṣu abhyudite dvādaśārkagaṇe chāyā yathā tathā || 6 ||

icchāmātramavidyeha tannāśo mokṣa ucyate |
sa cāsaṃkalpamātreṇa siddho bhavati rāghava || 7 ||

kāraṇāvidyānāśopāyamuktvā kāryāvidyājayopāyamāha - iccheti | 
tannāśa iti | tathāca śrutiḥ yadā sarve pramucyante kāmā ye'sya hṛdi śritāḥ | 
atha martyo'mṛto bhavatyatra brahma samaśrute iti || 7 ||

manāgapi manovyomni vāsanārajanīkṣaye |
kālimā tanutāmeti cidādityamahodayāt || 8 ||

vāsanā kāmavāsanā | kālimā avidyāvaraṇam || 8 ||

yathodite dinakare kvāpi yāti tamasvinī |
tathā viveke'bhyudite kvāpyavidyā vilīyate || 9 ||

dṛḍhavāsanayā bandho ghanatāmeti cetasaḥ |
balādvetālasaṃkalpaḥ saṃdhyākāle yathā śiśoḥ || 10 ||

śiśordṛḍhataravetālavāsanāvāsitasyeti śeṣaḥ || 10 ||

śrīrāma uvāca |

yāvatkiṃcididaṃ dṛśyaṃ sāvidyā kṣīyate ca sā |
ātmabhāvanayā brahmannātmāsau kīdṛśaḥ smṛtaḥ || 11 ||

praśnaḥ spaṣṭaḥ || 11 ||

śrīvasiṣṭha uvāca |

cetyānupātarahitaṃ sāmānyena ca sarvagam |
yaccittattvamanākhyeyaṃ sa ātmā parameśvaraḥ || 12 ||

cetyānupāto viṣayavyāptistadrahitam | sarvacetyānāṃ 
kāraṇatvātsāmānyamavidyā tena ca varjitam | nirviśeṣāvaraṇamiti 
[nirvikṣepāvaraṇaṃ iti pāṭhaḥ] yāvat || 12 ||

ābrahma stambaparyantaṃ tṛṇādi yadidaṃ jagat |
tatsarvaṃ sarvadātmaiva nāvidyā vidyate'nagha || 13 ||

tadasaṃbhāvanāvāraṇāya sakāryāvidyāyāstatra bādhaṃ prapañcayati - 
ābrahmetyādinā || 13 ||

sarvaṃ ca khalvidaṃ brahma nityaṃ cidghanamakṣatam |
kalpanānyā manonāmnī vidyate nahi kācana || 14 ||

na jāyate na mriyate kiṃcidatra jagattraye |
na ca bhāvavikārāṇāṃ sattā kvacana vidyate || 15 ||

kevalaṃ kevalābhāsaṃ sarvasāmānyamakṣatam |
cetyānupātarahitaṃ cinmātramiha vidyate || 16 ||

sarvasāmānyaṃ sarvānugatasadrūpam || 16 ||

p. 394) 233

tasminnitye tate śuddhe cinmātre nirupadrave |
śānte samasamābhoge nirvikāroditātmani || 17 ||

yaiṣā svabhāvātigataṃ svayaṃ saṃkalpya dhāvati |
ciccaityaṃ svayamāmlānā sā mlānā tanmanaḥ smṛtam || 18 ||

tasminnātmani yaiṣā āmlānā sāvaraṇā cit svabhāvātigataṃ citsvabhāvaviruddhaṃ 
jāḍyaparicchedādisvabhāvaṃ cetyaṃ svayaṃ saṃkalpya dhāvati sā vikṣepamlānā 
tatprasiddhaṃ manaḥ smṛtamityarthaḥ || 18 ||

etasmātsarvagāddevātsarvaśaktermahātmanaḥ |
vibhāgakalanāśaktirlaharīvotthitāmbhasaḥ || 19 ||

etasmānmanodevāt || 19 ||

ekasminvitate śānte yā na kiṃcana vidyate |
saṃkalpamātreṇa gatā sā siddhiṃ paramātmani || 20 ||

yā saṃsṛtiḥ || 20 ||

ataḥ saṃkalpasiddheyaṃ saṃkalpenaiva naśyati |
yenaiva jātā [jāyate tena iti pāṭhaḥ] tenaiva vahnijvāleva vāyunā || 21 
||

vāyuneti | vāyoragniḥ iti śruteriti bhāvaḥ || 21 ||

pauruṣodyogasiddhena bhogāśā rūpatāṃ gatā |
asaṃkalpanamātreṇa sāvidyā pravilīyate || 22 ||

nididhyāsanaparipākapauruṣodyogātsiddhena sākṣātkārapratiṣṭhitena 
asaṃkalpanamātreṇa || 22 ||

nāhaṃ brahmeti saṃkalpātsudṛḍhādbadhyate manaḥ |
sarvaṃ brahmeti saṃkalpātsudṛḍhānmucyate manaḥ || 23 ||

tathāca bandhamokṣāvapi manodharmāveva nātmadharmāvityāha - nāhamiti || 
23 ||

saṃkalpaḥ paramo bandhastvasaṃkalpo vimuktatā |
saṃkalpaṃ saṃvijityāntaryathecchasi tathā kuru || 24 ||

nāhaṃ brahmeti saṃkalpaṃ sarvaṃ brahmeti virodhisaṃkalpapratiṣṭhitajñānena 
saṃvijityetyarthaḥ || 24 ||

dṛḍhā na yāmbare'trāsti nalinī hemapaṅkajā |
lolavaidūryamadhupā sugandhitadigantarā || 25 ||

atrāmbare yā nāsti sā nalinīva bālena manaḥsvārtho manorathastena vilāsārthaṃ 
yathā dṛḍhā kalpyate tathaiveyaṃ dvividhāpyavidyā itthaṃ 
vikalpajālikevāsatyevāpi satsamā bālena mūḍhajanena na sukhāya 
atyantaduḥkhāyaiva dṛḍhā kalitā kalpiteti caturthenānvayaḥ | nalinīviśeṣaṇāni 
spaṣṭāni || 25 ||

uddaṇḍaiḥ prakaṭābhogairmṛṇālabhujamaṇḍalaiḥ |
vihasantī prakāśasya śaśino raśmimaṇḍalam || 26 ||

vikalpajālikevetthamasatyevāpi satsamā |
manaḥsvārthavilāsārthaṃ yathā bālena kalpyate || 27 ||

tathaiveyamavidyeha bhavabandhanabandhanī |
capalā na sukhāyaiva bālena kalitā dṛḍhā || 28 ||

kṛśo'ti duḥkhī baddho'haṃ hastapādādimānaham |
iti bhāvānurūpeṇa vyavahāreṇa badhyate || 29 ||

bandhakalpanābhedānprapañcayati - kṛśa iti || 29 ||

nāhaṃ duḥkhī na me deho bandhaḥ kasyātmanaḥ sthitaḥ |
iti bhāvānurūpeṇa vyavahāreṇa mucyate || 30 ||

nāhaṃ māṃsaṃ na cāsthīni dehādanyaḥ paro hyaham |
iti niścayavānantaḥ kṣīṇāvidya ihocyate || 31 ||

tanmokṣopāyakalpanāṃ darśayati - nāhamiti || 30 || 31 ||

prottuṅgasuraśailāgravaidūryaśikharaprabhā |
athavārkāṃśudurbhedā timiraśrīḥ sthitopari || 32 ||

avidyādikalpanāyā dṛṣṭāntāntaramāha - prottuṅgetyādinā | vaidūryaṃ 
nīlamaṇiviśeṣastanmayaśikharasya prabhā paritaḥ prasṛtā vyomnaḥ kālimeti 
yogabhāṣyakāramatenoktam | jyautiṣikamatenāpyāha - athaveti | 
dūratvādarkāṃśumirdurbhedā nirasitumaśakyā 
brahmāṇḍakharparasaṃnihitaprāgvarṇitatimirasya śrīḥ kāntireva vyomnaḥ 
kālimeti yathā dharaṇisaṃsthena puṃsā kalpyate evamiyamavidyā iddhayā 
svasaṃkalpanayā kalpitetyarthaḥ || 32 ||

kalpyate hi yathā vyomnaḥ kālimeti svabhāvataḥ |
puṃsā dharaṇisaṃsthena svasaṃkalpanayeddhayā || 33 ||

kalpitaivamavidyeyamanātmanyātmabhāvanā |
puruṣeṇāprabuddhena na prabuddhena rāghava || 34 ||

śrīrāma uvāca |

merunīlamaṇicchāyā neyaṃ nāpi tamaḥprabhā |
tadetatkiṃkṛtaṃ brahmannīlatvaṃ nabhaso vada || 35 ||

nīlamaṇi prabhātve śaranmeghanīrapaṭalādiṣvapi nīlimapratibhāsāpatteruttarato 
nailyādhikyapratītyāpattermeroḥ padmarāgādimaṇimayaśṛṅgaprabhayā 
raktimādipratibhāsasyāpyavarjanādvinigamakābhāvānna yogikalpanā yuktimatī | 
brahmāṇḍordhvādhaḥkharparayoḥ svarṇarajatamayatvāt 
tadaṇḍamabhavaddhaimaṃ sahasrārkasamadyuti iti purāṇeṣu brahmāṇḍasya 
mahāprakāśatāśravaṇādūrdhvordhvaṃ 
satyalokādilokairbhāsvarataratamairvyāptatvādābrahmāṇḍakharparamasati 
vyavadhāne ādityaraśmivyāpterdurvāratvānmadhye 
timirāsaṃbhavādatidūrapātināmādityaraśmīnāmagamyedūratame deśe 
asmadādicakṣuḥprasarakalpanāyā asaṃbhāvanīyatvānniśi nakṣatrādidarśane 
tamaso vyavadhāyakatvādarśanādbrahmāṇḍakharparasyāpi 
darśanāpatterāntarālikasatyādilokavimānādidarśanāvarjanaprasaṅgācca na 
jyautiṣikakalpanāpi yukteti manyamāno rāmastatpakṣāvākṣipya nabhonailyatattvaṃ 
pṛcchati - merviti || 35 ||

śrīvasiṣṭha uvāca |

na nāma nīlatā vyomnaḥ śūnyasya guṇavatsthitā |
anyaratnaprabhābhāvānna vāpyeṣā ca mairavī || 36 ||

rāmābhipretayuktīrevānūdya darśayanvasiṣṭhaḥ pakṣadvayāsaṃbhavaṃ 
svayamapi darśayati - neti | anyeṣāṃ padmarāgādiratnānāṃ prabhāyā 
abhāvāttadvanmairavī merusaṃbandhinī nīlamaṇiprabhāpi netyarthaḥ || 36 ||

tejomayatvādaṇḍasya sphāratvādiva tejasaḥ |
prākāśyādaṇḍapārasya tamaso nātra saṃbhavaḥ || 37 ||

prathamapakṣaṃ nirasya dvitīyaṃ nirasyati - tejomayatvāditi | 
ivaśabdo'narthakaḥ prasiddhidyotako vā | prākāśyātsarvataḥ prakāśavyāptatvāt | 
aṇḍapārasya aṇḍāntarvartinabhaḥpārasya || 37 ||

p. 395) 233

kevalaṃ śūnyataivaiṣāṃ vahni subhaga lakṣyate |
vayasyevānurūpā yā avidyāyā asanmayī || 38 ||

evaṃ pakṣadvayamanūdya siddhāntamāha - kevalamiti | bahvī vipulā | avidyāyā 
anurūpā vayasyā sakhīva yā lakṣyate || 38 ||

svadṛṣṭikṣayasaṃpattāvakṣṇorevoditaṃ tamaḥ |
vastusvabhāvāttadvyomnaḥ kārṣṇyamityavalokyate || 39 ||

akṣṇoreva svadṛṣṭeḥ svīyadarśanaśakteḥ kṣayasya dūre kuṇṭhībhāvasya 
saṃpattau satyāṃ yadvastu svabhāvāttamo'darśanamuditaṃ tadvyomnaḥ kārṣṇyaṃ 
nailyamityavalokyata ityarthaḥ || 39 ||

etadbuddhvā yathā vyomni dṛśyamāno'pi kālimā |
na kālimeti buddhiḥ syādavidyātimiraṃ tathā || 40 ||

etat nidarśanam | tatheti buddhyasveti śeṣaḥ || 40 ||

asaṃkalpo hyavidyāyā nigrahaḥ kathito budhaiḥ |
yathā gaganapadminyāḥ sa bhāti sukaraḥ svayam || 41 ||

prāsaṅgikaṃ samādhāya prakṛtamanusaṃdhatte - asaṃkalpa ityādinā | saḥ 
asaṃkalpaḥ sukaro bhāti na duṣkara ityarthaḥ || 41 ||

bhramasya jāgatasyāsya jātasyākāśavarṇavat |
apunaḥsmaraṇaṃ manye sādho vismaraṇaṃ varam || 42 ||

etadevābhipretya prākpratijñātamityāha - bhramasyeti || 42 ||

naṣṭo'hamiti saṃkalpādyathā duḥkhena naśyati |
prabuddho'smīti saṃkalpājjano hyeti yathā sukham || 43 ||

duḥkhena naśyati svapne | prabuddho jāgradasmīti saṃkalpātsukhaṃ 
svāpnaduḥkhāpagamam || 43 ||

tathā saṃmūḍhasaṃkalpānmūḍhatāmeti vai manaḥ |
prabodhodārasaṃkalpātprabodhāyānudhāvati || 44 ||

prabodhāya bodhaikarasabrahmabhāvāya || 44 ||

kṣaṇātsaṃsmaraṇādeṣā hyavidyodeti śāśvatī |
yasmādvismaraṇādantaḥ pariṇaśyati naśvarī || 45 ||

saṃsmaraṇādajño'smīti saṃkalpanāt | śāśvatīti anādyavidyāvattadanāditāpi 
tatpratītikṣaṇakalpitaiveti na nityamuktatvavirodha iti sūcanāya | 
vismaraṇātsaṃkalpavāsanāmūlocchedānnaśvarī nityanaṣṭā || 45 ||

bhāvanī sarvabhāvānāṃ sarvabhūtavimohinī |
bhāriṇī svātmano nāśe svātmavṛddhau vināśinī || 46 ||

svātmano nāśe adarśane bhāriṇī gurutarā | vṛddhiśīleti yāvat | svātmano 
vṛddhau aparicchinnasvarūpāvāptau || 46 ||

mano yadanusaṃdhatte tatsarvendriyavṛttayaḥ |
kṣaṇātsaṃpādayantyetā rājājñāmiva mantriṇaḥ || 47 ||

manaso nirodhe'pi kathamindriyairvāsanodbhavo na syāttatrāha - mana iti || 47 ||

tasmānmanonusaṃdhānaṃ bhāveṣu na karoti yaḥ |
antaścetanayatnena sa śāntimadhigacchati || 48 ||

antaścetanayatno brahmāhaṃbhāvanā || 48 ||

yadādāveva nāstīdaṃ tadadyāpi na vidyate |
yadidaṃ bhāti tadbrahma śāntamekamaninditam || 49 ||

tamevāntaścetanayatnaprakāraṃ darśayati - yadityādinā || 49 ||

mananīyamato nānyatkadā kasya kathaṃ kutaḥ |
nirvikāramanādyantamāsyatāmapayantraṇam || 50 ||

ato brahmaṇo'nyannāsti | caturbhiḥ kiṃvṛttaiḥ kālasaṃbandhiprakāranimittāni 
vyudasyante | apayantraṇamapagatasaṃkocaṃ pūrṇatayeti yāvat || 50 ||

paraṃ pauruṣamāśritya yatnātparamayā dhiyā |
bhogāśābhāvanāṃ cittātsamūlāmalamuddharet || 51 ||

yadudeti paro moho jarāmaraṇakāraṇam |
āśāpāśaśatollāsivāsanā tadvijṛmbhate || 52 ||

paro mohaḥ svājñānaṃ tadeva jarāmaraṇādikāraṇe | yadyatkāryātmanā udeti 
tatsarvaṃ vāsanaiva vijṛmbhate na vastusadityarthaḥ || 52 ||

mama putrā mama dhanamayaṃ so'hamidaṃ mama |
itīyamindrajālena vāsanaiva vivalgati || 53 ||

śūnye eva śarīre'sminvilolo jalavātavat |
ananyayā vāsanayā tvahaṃbhāvāhirarpitaḥ || 54 ||

yathā jale vātena taraṅgāhiḥ kalpitastathā vāsanayā ātmani 
ahaṃbhāvalakṣaṇo'hiḥ kalpitaḥ || 54 ||

paramārthena tattvajña mamāhamidamityalam |
ātmatattvādṛte satyaṃ na kadācana kiṃcana || 55 ||

he tattvajña vivekin paramārthena darśanena mama ahamiti dvayampi alam | 
nāstyevetyarthaḥ || 55 ||

khādridyūrvīnadiśreṇyo dṛṣṭisṛṣṭyā punaḥ punaḥ |
saivānyeva vicitreyamavidyā parivartate || 56 ||

khaṃ ca adrayaśca dyauśca urvī ca nadīśreṇyaśceti dvandvaḥ | 
dṛṣṭisamakālayā sṛṣṭyā | jīvanmuktānāṃ dṛṣṭyā 
dṛṣṭisṛṣṭivādasyaiva śāstre pratiṣṭhāpanāditi bhāvaḥ || 56 ||

udetyajñānamātreṇa naśyati jñānamātrataḥ |
sanmātre parivicchedyā rajjvāmiva bhujaṃgadhīḥ || 57 ||

parito vicchedyā trividhaparicchedavatī || 57 ||

khādyabdhyurvīnadī seyaṃ yā'vidyā'jñasya rāghava |
nāvidyā jñasya tadbrahma svamahimnā vyavasthitam || 58 ||

khādrītyādisamāhāradvandvaḥ | ārṣaṃ strītvam | iyaṃ yā avidyā sā ajñasya | 
jñasya avidyā nāsti | tat khādi brahmaivetyarthaḥ || 58 ||

rajjusarpavikalpau dvāvajñenaivopakalpitau |
jñena tvekaiva nirṇītā brahmadṛṣṭirakṛtrimā || 59 ||

dvau vyāvahārikaprātibhāsiko vikalpau | akṛtrimā svataḥsiddhā || 59 ||

mā bhavājño bhava prājño jahi saṃsāravāsanām |
anātmanyātmabhāvena kimajña iva rodiṣi || 60 ||

kastavāyaṃ jaḍo mūko deho bhavati rāghava |
yadarthaṃ sukhaduḥkhābhyāmavaśaḥ paribhūyase || 61 ||

anātmani dehe ātmatābhrāntireva sarvaduḥkhanidānamiti prathamaṃ tāṃ vārayati 
- ka iti | jaḍatvādeva mūko vāgādyanadhiṣṭhātā || 61 ||

p. 396) 234

yathā hi kāṣṭhajatunoryathā badarakuṇḍayoḥ |
śliṣṭayorapi naikatvaṃ dehadehavatostathā || 62 ||

jatu lākṣā | 
śliṣṭayorapītyapiśabdādatyantāsaṃśliṣṭayoradhyastāsaṅgayordūranirastamekat
vamiti dyotyate || 62 ||

bhastrādāhe yathā dāho na bhastrāntaravartinaḥ |
pavanasya tathā dehanāśe nātmā na naśyati || 63 ||

videhatvādevātmano janmamaraṇādisaṃbhāvanāpi nāstītyāha - bhastreti || 63 ||

duḥkhito'haṃ sukhāḍhyo'hamiti bhrāntiṃ raghūdvaha |
mṛgatṛṣṇopamāṃ buddhvā tyaja satyaṃ samāśraya || 64 ||

aho nu citraṃ yatsatyaṃ brahma tadvismṛtaṃ nṛṇām |
yadasatyamavidyākhyaṃ tannūnaṃ smṛtimāgatam || 65 ||

prasaraṃ tvamavidyāyā mā prayaccha radhūdvaha |
anayopahite citte duṣpāreha kadarthanā || 66 ||

avidyāyā ātmavismṛteḥ | adarthanā duruktiḥ | duṣpārā duruttarā || 66 ||

mathyaivānarthakāriṇyā manomananapīnayā |
anayā duḥkhadāyinyā mahāmohaphalāntayā || 67 ||

avidyāyā asaṃbhāvitānarthasahasrakāritāṃ prapañcayati - mithyaivetyādinā | 
anayā candrabimbe'pi dāhasaṃśoṣaduḥkhaṃ samanubhūyate iti pareṇānvayaḥ || 67 
||

candrabimbe sudhārdre'pi kṛtvā rauravakalpanam |
nārakaṃ dāhasaṃśoṣaduḥkhaṃ samanubhūyate || 68 ||

jalakallolakahlārapuṣpasīkaravīciṣu |
sarassu mṛgatṛṣṇāḍhyaṃ maruttvaṃ paridṛśyate || 69 ||

anayetyetadatrottaraśloke cānuṣajjate || 69 ||

nabhonagaranirmāṇapātotpātanasaṃbhramāḥ |
svapnādiṣvanubhūyante vicitrāḥ sukhaduḥkhadāḥ || 70 ||

saṃsāravāsanāśceto yadi nāma na pūrayet |
tajjāgratsvapnasaṃrambhāḥ kiṃ nayeyurihāpadam || 71 ||

na pūrayet iyamiti śeṣaḥ | tattarhi | nayeyurātmānamiti śeṣaḥ || 71 ||

dṛśyate rauravā vīcinarakānarthaśāsanā |
mithyājñāne gate vṛddhiṃ svapnopavanabhūmiṣu || 72 ||

śāsanā yātanā | mithyājñāne vṛddhiṃ gate sati || 72 ||

anayā vedhitaṃ ceto bisatantāvapi kṣaṇāt |
paśyatyakhilasaṃsārasāgarānarthavibhramam || 73 ||

anayopahate citte rājya eva hi saṃsthitāḥ |
tāstādṛśyo janā yānti yā na yogyāḥ śvapākinaḥ || 74 ||

na yogyāḥ nocitāḥ || 74 ||

tasmādrāma parityajya vāsanāṃ bhavabandhanīm |
sarvarāgamayīṃ tiṣṭha nīrāgaḥ sphaṭiko yathā || 75 ||

sarvarāgaḥ sarvadvaitākārarañjanaṃ tanmayīm || 75 ||

tiṣṭhatastava kāryeṣu māstu rāgeṣu rañjanā |
sphaṭikasyeva citrāṇi pratibimbāni gṛhṇataḥ || 76 ||

kāryeṣu vyavahāreṣu | rāgeṣu raktiviṣayeṣu | rañjanā āsaktiḥ || 76 ||

viditakautukasaṅghasamiddhayā [1]
yadi karoṣi sadaiva suśīlayā |
varadhiyā gataprākṛtikakriya-
stadasi kena sahānupamīyase || 77 ||

viditaṃ niratiśayānandarūpatvātparamakautukaṃ brahma yaiste 
viditakautukāstattvavidasteṣāṃ saṅghe samāje punaḥpunarvicāreṇa samiddhayā 
dṛḍhatarabrahmāhaṃbhāvaniścayapradīptayā ata eva sarvatra 
samadarśāndisuśīlayā varadhiyā anāsaṅgabuddhyā yadi karoṣi sadā vyavaharasi 
tattarhi gatā apagatāḥ prākṛtikā avidyāprayuktāḥ kriyā 
janmamaraṇādivibhramā yasya tathāvidho'si | nityamuktasvarūpo'sīti yāvat | tadā 
kena jīvanmuktena mahāprabhāveṇa brahmaṇā hariṇā hareṇa vā saha anupamīyase 
nopamāṃ gacchasi | nañastiṅantena samāsaśchāndasaḥ | anupama ātmā iṣyase 
iti kyaci karmaṇi anupama ivācarasīti kyaṅi vā cchāndasenetvena kathaṃcidyojyam 
| mahānupamīyase iti pāṭhāstu ṛjuḥ | saṃyuktātpūrvaṃ guru rahasaṃyuktādveti 
cchandaḥśikṣāvacanādgataprākṛtika ityatra na vṛttabhaṅgaḥ śaṅkyaḥ || 77 
||

ityārṣe śrīvāsiṣṭhamahārāmāyaṇe mokṣopāye utpattiprakaraṇe 
yathākathitadoṣaparihāropadeśo nāma caturdaśottaraśatatamaḥ sargaḥ || 
114 ||

iti śrīvāsiṣṭhamahārāmāyaṇatātparyaprakāśe utpattiprakaraṇe 
yathākathitadoṣaparihāropadeśo nāma caturdaśottaraśatatamaḥ sargaḥ || 114 ||


pañcadaśottaraśatatamaḥ sargaḥ 115

śrīvālmīkiruvāca |

evamukto bhagavatā vasiṣṭhena mahātmanā |
rāmaḥ kamalapatrākṣa unmīlita ivābabhau || 1 ||

rāmasya bodhādāścaryaṃ māyātannāśasaṃsthitiḥ |
lavaṇāpannidānaṃ ca pṛṣṭamatra prakīrtyate || 1 ||

unmīlito vikāsitaḥ | arthātpadma iveti gamyate || 1 ||

vikāsitāntaḥkaraṇaḥ śobhāmalamupāyayau |
āśvastastamasi kṣīṇe padmo'rkālokanādiva || 2 ||

tadeva spaṣṭamāha - vikāsiteti | āśvastaḥ samādhānatoṣitaḥ || 2 ||

bodhavismayasaṃjātasaumyasmitasitānanaḥ |
dantaraśmisudhādhautāmimāṃ vācamuvāca ha || 3 ||

bodhaprayuktavismayātsaṃjātena saumyena smitena sitaṃ dhavalitamānanaṃ yasya || 
3 ||

śrīrāma uvāca |

aho nu citraṃ padmotthairbaddhāstantubhiradrayaḥ |
avidyamānā yā vidyā tayā sarve vaśīkṛtāḥ || 4 ||

avidyamānā atyantāsatī yā tayā || 4 ||

p. 397) 234

idaṃ tadvajratāṃ yātaṃ tṛṇamātraṃ jagattraye |
avidyayāpi yannāmāsadeva sadiva sthitam || 5 ||

idaṃ dṛśyamānaṃ tat prasiddhaṃ saṃsāraduḥkhamavidyayopādānabhūtayāpi 
[pādhibhūtayeti iti pāṭhaḥ] | nāmeti kilārthe || 5 ||

asyāḥ saṃsāramāyāyā nadyāstribhuvanāṅgaṇe |
rūpaṃ madavabodhārthaṃ kathayānugrahātpunaḥ || 6 ||

nadyā iva pravāhavatyāḥ saṃsāranidānabhūtāyā māyāyāḥ | madavabodhārthaṃ 
mamāvabodhadārḍhyārthaṃ punaḥ kathaya || 6 ||

anyo yatsaṃśayo'yaṃ me mahātmanhṛdi vartate |
lavaṇo'sau mahābhāgaḥ kiṃ nāmāpadamāptavān || 7 ||

kiṃ kasmānnimittāt | nāmeti kilārthe || 7 ||

saṃśliṣṭayorāhatayordvayorvā dehadehinoḥ |
brahmanka iva saṃsārī śubhāśubhaphalaikabhāk || 8 ||

tṛtīyaṃ pṛcchati - saṃśliṣṭayoriti | 
jatukāṣṭhavatsaṃśliṣṭayormallameṣavatparasparāhatayorvā dehadehinormadhye 
kaḥ śubhāśubhakarmaphalyorekabhāk | mukhyo bhoktetyarthaḥ || 8 ||

lavaṇasya tathā dattvā tāmāpadamanuttamām |
kiṃ gataścañcalārambhaḥ kaścāsāvaindrajālikaḥ || 9 ||

caturthaḥ praśnaḥ spaṣṭaḥ || 9 ||

śrīvasiṣṭha uvāca |

kāṣṭhakuḍyopamo deho na kiṃcana ihānagha |
svapnāloka ivānena cetasā parikalpyate || 10 ||

evaṃ pṛṣṭho vasiṣṭho vivekadārḍhyahetutvaprakarṣāttṛtīyaṃ praśnaṃ 
prathamaṃ samādadhāno'rthātprathamamapi samādhatte - kāṣṭhetyādinā | na 
kiṃcana vastusadityarthaḥ | tathācācetanatvādasattvācca na dehasya 
karmaphalabhoktṛtāprasaktirityarthaḥ || 10 ||

cetastu jīvatāṃ yātaṃ cicchaktiparibhūṣitam |
vidyātsaṃsārasaṃrambhaṃ kapipotakacañcalam || 11 ||

kiṃ tarhi bhoktṛ tadāha - cetastviti | tasya jāḍyadoṣaṃ pariharati - 
cicchaktīti | cidābhāsatādātmyāpannamityarthaḥ | saṃsāre bhoktṛtve 
saṃrambho'bhiniveśo yasya tat || 11 ||

dehī hi karmabhāgyo hi nānākāraśarīradhṛk |
ahaṃkāramanojīvanāmabhiḥ parikalpyate || 12 ||

tadeva jīva ityāha - dehīti || 12 ||

tasyemānyaprabuddhasya na prabuddhasya rāghava |
sukhaduḥkhānyanantāni śarīrasya na kānicit || 13 ||

aprabuddhaṃ mano nānāsaṃjñākalpitakalpanam |
vṛtīranupataccitrā vicitrākṛtitāṃ gatam || 14 ||

nānāvṛttīranupataditi nāmabhede nimittoktiḥ || 14 ||

aprabuddhaṃ mano yāvannidritaṃ tāvadeva hi |
saṃbhramaṃ paśyati svapne na prabuddhaṃ kadācana || 15 ||

tasya cāprabodho nimittamityāha - agrabuddhamiti || 15 ||

ajñānanidrākṣubhito jīvo yāvanna bodhitaḥ |
tāvatpaśyati durbhedaṃ saṃsārārambhavibhramam || 16 ||

saṃprabuddhasya manasastamaḥ sarvaṃ vilīyate |
kamalasya yathā hārdaṃ dinālokavikāsinaḥ || 17 ||

hārdaṃ hṛdayastham || 17 ||

cittāvidyāmanojīvavāsaneti kṛtātmabhiḥ |
karmātmeti ca yaḥ proktaḥ sa dehī duḥkhakovidaḥ || 18 ||

duḥkhasya kovido bhoktā || 18 ||

jaḍo deho na duḥkhārho duḥkhī dehyavicārataḥ |
avicāro ghanājñānādajñānaṃ duḥkhakāraṇam || 19 ||

śubhāśubhānāṃ dharmāṇāṃ jīvo viṣayatāṃ gataḥ |
avivekaikadoṣeṇa kośeneva hi kīṭakaḥ || 20 ||

kīṭakaḥ kauśeyakośakārākhyaḥ || 20 ||

avivekāmayonnaddhaṃ mano vividhavṛttimat |
nānākāravihāreṇa paribhramati cakravat || 21 ||

avivekalakṣaṇenāmayena rogeṇonnaddhaṃ baddham || 21 ||

udeti rauti hantyatti yāti valgati nindai |
mana eva śarīre'sminna śarīraṃ kadācana || 22 ||

bhramaṇameva prapañcayati - udetīti || 22 ||

yathā gṛhapatirgehe vividhaṃ hi viceṣṭate |
na gṛhaṃ tu jaḍaṃ rāma tathā dehe hi jīvakaḥ || 23 ||

sarveṣu sukhaduḥkheṣu sarvāsu kalanāsu ca |
manaḥ kartṛ mano bhoktṛ mānasaṃ viddhi mānavam || 24 ||

mānavaṃ jīvam || 24 ||

atra te śṛṇu vakṣyāmi vṛttāntamimamuttamam |
lavaṇo'sau yathā yātaścaṇḍālatvaṃ manobhramāt || 25 ||

tadupapādakatve dvitīyapraśnottaramavatārayati - atreti || 25 ||

manaḥ karmaphalaṃ bhuṅkte śubhaṃ vā'śubhameva vā |
yathaitadbuddhyase nūnaṃ tathākarṇaya rāghava || 26 ||

hariścandrakulotthena lavaṇena purānagha |
ekaṃ [ekānteneti iti pāṭhaḥ] tenopaviṣṭena cintitaṃ manasā ciram || 
27 ||

pitāmaho me sumahāvrājasūyasya yājakaḥ |
ahaṃ tasya kule jātastaṃ yaje manasā makham || 28 ||

bāhyasaṃbhārāsāmarthyādrājādipīḍānimitte rājasūye 
mantripurohitādyasaṃmatervā manasā yajñakalpanamiti bodhyam || 28 ||

iti saṃcintya manasā kṛtvā saṃbhāramādṛtaḥ |
rājasūyasya dīkṣāyāṃ praviveśa mahīpatiḥ || 29 ||

ṛtvijaścāhvayāmāsa pūjayāmāsa sanmunīn |
devānāmantrayāmāsa jvālayāmāsa pāvakam || 30 ||

yathecchaṃ yajamānasya manasopavanāntare |
yayau saṃvatsaraḥ sāgro devarṣidvijapūjayā || 31 ||

bhūtebhyo dvijapūrvebhyo dattvā sarvasvadakṣiṇām |
vibudhyata dinasyānte sva evopavane nṛpaḥ || 32 ||

vibudhyata bāhyadṛṣṭiṃ prāpetyarthaḥ | aḍabhāvaśchāndasaḥ | sve svīye || 32 ||

p. 398) 235

evaṃ sa lavaṇo rājā rājasūyamavāptavān |
manasaiva hi tuṣṭena yuktaṃ tasya phalena ca || 33 ||

tasya phalena yuktaṃ bhavitumiti śeṣaḥ || 33 ||

ataścittaṃ naraṃ viddhi bhoktāraṃ sukhaduḥkhayoḥ |
tanmanaḥ pāvanopāye satye yojaya rāghava || 34 ||

tattasmātkāraṇānmanasaḥ pāvane viśodhane upāye vicāranirodhādau | mana eva 
kriyāśaktiprādhānyena kartṛ karaṇaṃ kriyā ca | saiva sukhaduḥkhaphalātmanā 
pariṇatā tatphalaṃ mana eva cidābhāsavyāptyā cicchaktiprādhānyena bhoktṛ 
bhogaśceti kartṛbhoktṛbhāvapravāha eva māyānadyāḥ 
svarūpamityarthātprathamapraśnaviṣayo'pyanena saṃdarbheṇa saṃdarśito bodhyaḥ 
| caturthapraśnaṃ tūttarasarge samādhāsyati || 34 ||

pūrṇe deśe susaṃpūrṇaḥ pumānnaṣṭe vinaśyati |
deho'hamiti yeṣāṃ tu niścayastairalaṃ budhāḥ || 35 ||

evaṃ rāmaṃ samādhāya devādīnsabhyānprati vistareṇa varṇitamarthaṃ 
piṇḍīkṛtyāha - pūrṇe iti | he budhāḥ ayaṃ manorūpaḥ pumānpūrṇe 
kālādiparicchedaśūnye diśati svātmākāraṃ dadātīti deśa ālambanaṃ tatra 
pratiṣṭhitaḥ sampūrṇo bhavati | naṣṭe nityanaśvare paricchinne dehādideśe 
pratiṣṭhitastu tadbhāvaprāptyā vinaśyati | ato deho'hamiti yeṣāṃ 
naśvarāhaṃbhāvaniścayastairalam | prayojanaṃ nāstītyarthaḥ || 35 ||

uccairvivekavati cetasi saṃprabuddhe
duḥkhānyalaṃ vigalitāni viviktabuddheḥ |
bhāsvatkaraprakaṭite nanu padmakhaṇḍe
saṃkocajāḍyatimirāṇi ciraṃ kṣatāni || 36 ||

upasaṃharati - uccairiti | 
śāstrācāryapuraskṛtasamyagvicāraparipākāduccairvivekavati 
nirūḍhasārāsāraviveke cetasi saṃprabuddhe nāsmyahaṃ kadāpi dehādisvabhāvaḥ 
kiṃtu pūrṇānandasvaprakāśaikarasaṃ brahmaivāhamasmīti samyak prabuddhe sati 
viviktā vṛttīddhabodhena bādhitā buddhivṛttirapi yena tathāvidhasya 
brahmībhūtasyādhikāriṇaḥ sarvaduḥkhāni alaṃ samūlaṃ ciraṃ vigalitāni 
kadācidapi na bhavantītyarthaḥ | padmakhaṇḍe bhāsvataḥ sūryasya karaiḥ prakaṭite 
saṃkoco mukulatā jāḍyaṃ tuhinamlānatā timiraṃ kośāntarbāhyāndhakāraśca 
ciraṃ yathā kṣatāni naṣṭāni bhavanti tadvadityarthaḥ || 36 ||

ityārṣe śrīvāsiṣṭhamahārāmāyaṇe vā0 mo0 utpattiprakaraṇe 
sukhaduḥkhabhoktṛtovpadeśo nāma pañcadaśottaraśatatamaḥ sargaḥ || 
115 ||

iti śrīvāsiṣṭhamahārāmāyaṇatātparyaprakāśe utpattiprakaraṇe 
sukhduḥkhabhoktatvopadeśo nāma pañcadaśottaraśatamaḥ sargaḥ || 115 ||


ṣoḍaśottaraśatatamaḥ sargaḥ 116 

śrīrāma uvāca |

rājasūyaphalaṃ prāptaṃ lavaṇena kila prabho |
pramāṇaṃ kimivātra syātkalpanājālaśambare || 1 ||

turyapraśnasamādhāne varṇitārthanidarśanāt |
sopodghātāstato yogabhūmayo'nnāvatāritāḥ || 1 ||

caturthapraśnasyottaraṃ jijñāsū rāmastadupodbalakaṃ dvitīyapraśnottare 
pramāṇaṃ pṛcchati - rājasūyaphalamiti | lavaṇena rājñā 
caṇḍālabhāvādikalpanārūpe jālaśambare śāmbarikopadarśitamāyājāle 
rājasūyaprayuktamaniṣṭaphalaṃ prāptam | kiletyaitihyena yaduktamatrāsminnarthe 
kimiva pramāṇaṃ syāt | ivaśabdastadasaṃbhavadyotanārthaḥ | na tāvatpratyakṣam | 
madīyamānasarājasūyasyedaṃ phalamiti lavaṇena svato jñātumaśakyatvāt | 
tadvyāpyaliṅgānāmapyaprasiddhestenānyairvā jñātumaśaktyā 
tanmūlaśabdasya hyaitihyasya vā tatrāprasarādityarthaḥ | kalpanājālamambare iti 
pāṭhe tu ambare cittākāśe kalpanājālātmakaṃ phalamityanvayaḥ || 1 ||

śrīvasiṣṭha uvāca |

yadā śāmbarikaḥ kāle saṃprāpto lāvaṇīṃ sabhām |
tadāhamavasaṃ tatra tatpratyakṣeṇa dṛṣṭavān || 2 ||

yadyapyanyeṣāṃ tatra pramāṇāprasarastathāpi yogabalātsvasya tatpratyakṣamiti 
tanmūlaivānyeṣāṃ prasiddhiriti vasiṣṭhaḥ samādhatte - yadetyādinā || 2 ||

ahaṃ sabhyaistatastatra gate śāmbarikarmaṇi |
kimetaditi yatnena pṛṣṭaśca lavaṇena ca || 3 ||

śāmbaramasyāstīti śāmbari tathāvidhaṃ karma caritraṃ yasya tasmin | 
sabhyairlavaṇena ca pṛṣṭhaḥ || 3 ||

cintayitvā mayā dṛṣṭvā tatra tatkathitaṃ tataḥ |
śṛṇu tatte pravakṣyāmi rāma śāmbarikehitam || 4 ||

dṛṣṭvā | yogabaleneti śeṣaḥ | prāsaṅgikaṃ praśnaṃ samādhāya prāktanaṃ 
caturthapraśnasamādhānaṃ pratijānīte - śṛṇviti | 
śāmbarikasyehitamabhiprāyam || 4 ||

rājasūyasya kartāro ye hi te dvādaśābdikam |
āpaduḥkhaṃ prāpnuvanti nānākāravyathāmayam || 5 ||

ataḥ śakreṇa gaganādduḥkhāya lavaṇasya saḥ |
prahito devadūto hi rāma śāmbarikākṛtiḥ || 6 ||

rājasūyakriyākartustasya dattvā mahāpadam |
agacchatsa nabhomārgaṃ surasiddhaniṣevitam || 7 ||

mahāpadaṃ śārīrarājasūyaphaladvādaśābdikāpadapekṣayā pañcaguṇāṃ 
ṣaṣṭivarṣakalpanātmikāmityarthaḥ | anena mānasarājasūyādeḥ 
svārājyādisukhaphalamapi śārīrāpekṣayā pañcaguṇamadhikamiti gamyate || 7 ||

tasmātpratyakṣamevaitadrāma nātra saṃdeho'sti | mano hi vilakṣaṇānāṃ 
kriyāṇāṃ kartṛ bhoktṛ ca tadeva nirghṛṣya saṃśodhya cittaratnamiha 
himakaṇamivātapena vilīnatāṃ vivekena nītvā paraṃ śreyaḥ prāpsyasi | 
cittameva sakalabhūtāḍambarakāriṇīmavidyāṃ viddhi | sā 
vicitrakendrajālavaśādidamutpādayati | avidyācittajīvabuddhiśabdānāṃ 
bhedo nāsti vṛkṣataruśabdayoriveti jñātvā cittameva vikalpanaṃ kuru | 
abhyudite cittavaimalyārkabimbe sakalaṅkavikalpotthadoṣatimirāpaharaṇaṃ 
na tadasti rāghava yanna dṛśyate yannātmīkriyate yanna parityajyate yanna 
mriyate yannātmīyaṃ yanna parakīyaṃ sarvaṃ sarvadā sarvo bhavatīti 
paramārthaḥ || 8 ||

uktamupasaṃharanprakṛte yojayati - tasmādityādinā gadyena | haṭhayogena 
nirghṛṣya rājayogena saṃśodhya nirvikalpasamādhinā vilīnatāṃ nītvā vivekena 
tattvasākṣātkāreṇa paraṃ śreyo mokṣaṃ prāpsyasi | vicitrakaṃ 
vividhacitraracanāprakṛtibhūtaṃ yadindrajālamiva vāsanārūpaṃ tadvaśāt | 
vikalpanaṃ vigatakalpanaṃ kuru | timirāpaharaṇaṃ bhaviṣyatīti śeṣaḥ | natu 
svacittalaye svāvidyākṣaye vā svādṛṣṭārjitasya svāvidyākāryasyaiva nivṛttiḥ 
syānna sarvādṛṣṭāvidyākāryasya svacittādestadakāraṇatvādityāśaṅkya 
sarvaṃ sarvādṛṣṭakāryaṃ sarvopabhogyaṃ ceti sarvāvidyākāryaṃ 
sarvātmakasvātmadarśanātsarvaṃ dṛṣṭaṃ bhavati sarvamapyātmīkṛtaṃ 
bhavati sarvamapi tyaktaṃ bhavati sarvamapi māritaṃ bhavatīti nātrāsaṃbhāvanā 
yuktetyāśayenāha - na tadastīti | tatkutastatrāha - yannātmīyamiti | yataḥ 
sarvamātmīyaṃ sarvaṃ parakīyaṃ yasmātsarvaṃ sarvadā sarvo bhavatīti 
paramārthā sthitirityarthaḥ | tathāca madhubrāhmaṇaśrutiḥ iyaṃ pṛthivī 
sarveṣāṃ bhūtānāṃ madhvasyai pṛthivyai sarvāṇi bhūtāni madhu ityādyā 
prasiddhetyāśayaḥ || 8 ||

p. 399) 235

bhāvarāśistathā bodhaḥ sarvo yātyekapiṇḍatām |
vicitramṛdbhāṇḍagaṇo yathā'pakvo jale sthitaḥ || 9 ||

ataḥ samādhiparipākajanyabodhena 
manastatkāryaprapañcayoravidyāyāścaikarasabrahmātmabhāvaḥ pariśiṣyata iti 
padyenopasaṃharati - bhāvarāśiriti | 
bhāvarāśirdṛśyapadārthasamūhastathā tadviṣayakavicitravṛttirūpo 
bodhastadupahitaḥ sarvo jīvaścaikapiṇḍatāṃ brahmaikarasatāṃ yāti | yathā apakva 
iti cchedaḥ || 9 ||

śrīrāma uvāca |

evaṃ manaḥparikṣaye sakalasukhaduḥkhānāmantaḥ prāpyata iti bhavatā 
proktaṃ tatkathaṃ mahātmaṃścapalavṛttirūpasyāsya manaso'sattā bhavati 
|| 10 ||

gurūktestātparyasarvasvamanūdya darśayan rāmo manaḥsamucchedaṃ 
svabuddhitarkitopāyairaśakyaṃ manyamānastadupāyāntaraṃ jijñāsurgadyena 
pṛcchati - evamiti || 10 ||

śrīvasiṣṭha uvāca |

raghukulendo śṛṇu manaḥpraśamane yuktiṃ yāṃ jñātvā 
svasvācāradūre manaḥsaṃdhirayameṣyasi || 11 ||

vasiṣṭhastadupāyaṃ vaktuṃ pratijānīte - raghukulendo iti | svāni svāni 
bahiḥpracāradvārāṇīndriyāṇi teṣāmācāraḥ saṃcārastasya dūre tadaviṣaye 
brahmaṇi manaḥsaṃdhirayaṃ manovṛttidhārām | ralayorabhedānmanasaḥ 
saṃdhānena layaṃ vā eṣyasi prāpsyasi || 11 ||

iha hi tāvadbrahmaṇaḥ sarvabhūtānāṃ trividhotpattiriti tatpūrvoktam || 12 ||

nanu yasyānādau saṃsāre kadāpi nāśo na prasiddhastasya kathamucchedaḥ 
saṃbhāvyata ityāśaṅkya tatsaṃbhāvanāya madhye madhye tasya nāśaprasiddhiṃ 
pariṇāmisvabhāvatayā itarabhūtāditulyatāṃ ca darśayituṃ prāguktāṃ 
sāttvikādibhedena trividhāṃ jīvasṛṣṭiṃ smārayati - iha hītyādinā | 
pūrvoktaṃ smartavyamiti śeṣaḥ | yadyapi dvādaśadhā jīvajātayaḥ 
prāguktāstathāpi sāttvikāditraividhye dvādaśānāmantarbhāvāttrividhetyuktam | 
ādhyātmikādhidaivikādhibhautikabhedādvā trividhā | tāsu trividhāsvapi sṛṣṭiṣu 
mūlakāraṇaṃ hairaṇyagarbhaṃ manastatsaṃkalpānusārīṇyanyāni manāṃsītyapi 
prāguktam || 12 ||

tatredaṃprathamayā manaḥkalpanayā dehīti sā brahmarūpiṇī saṃkalpamayī 
bhūtvā yadeva saṃkalpayati tadeva paśyati tenedaṃ bhuvanāḍambaraṃ 
kalpyate || 13 ||

tatra hairaṇyagarbhamanasaḥ svasaṃkalpavaicitryabrahmāṇḍākārapariṇatasya 
kalpānte vilayaḥ prasiddhastatkāryāṇāṃ ca bhautikānāṃ vilayadarśanāttasyāpi 
vilayasvabhāvatānumātuṃ śakyate | evaṃ mūlakāraṇe manasi 
vilayasvabhāvatāniścaye tattulyasvabhāvatayā asmadādimanaḥsvapi sā 
saṃbhāvayituṃ śakyata ityāśayenāha - tatredaṃprathamayetyādinā | 
idaṃprathamayā ādyayā | dehī caturmukhākāradehavānahamiti yā brahmarūpiṇī 
dhātṛsvarūpā kalpanā sā tadeva paśyati satyasaṃkalpatvādityāśayaḥ || 13 ||

tatra jananamaraṇasukhaduḥkhamohādikaṃ saṃsaraṇaṃ kalpayantī 
kalpānuracanā bahunāmamantharaṃ sthitvā svayaṃ vilīyate 
himakaṇikevātapagatā || 14 ||

asmadādijanmamaraṇādisaṃsāro'pi tadīyakalpanaivetyāha - tatreti | kalpeṣu 
caturyugasahasramiteṣu svāhassu tattadanukūlaracanābhī racitānāṃ 
devāsurādīnāṃ bahubhirnāmabhirmantharaṃ gurutaraṃ yathā syāttathā sthitvā 
bhogiparyaṅkaśāyini viṣṇau svayaṃ vilīyate ātapagatā himakaṇikā yathā 
svakāraṇe tejasi līyate tadvat || 14 ||

kāloditaḥ saṃkalpavaśāt punaranyatayā jāyate sāpi punarvilīyate 
punarapyudeti saiveti bhūyobhūyo'nusaṃsarantī svayamupaśāmyati || 15 ||

punaḥ sṛṣṭikāle udito bhagavannābhipadmādāvirbhūtaścet punaranyatayā 
kalpāntarasargāntaratayā sā prāktanī kalpanā jāyate sa punaḥ kalpānte vilīyate 
punarapyudeti | iti yāvadadhikāraprārabdhakṣayaṃ saṃsarantī tatkṣaye 
svataḥsiddhādātmabodhāddviparārdhāvasāne samūlaṃ svayamupaśāmyati || 15 ||

itthamanantā brahmakoṭayo'sminbrahmāṇḍe'nyeṣu ca samatītā bhaviṣyantīti 
santi cetarā anantā yāsāṃ saṃkhyāpi na vidyate || 16 ||

evamanyeṣvapi hairaṇyagarbhamanassu naśvarasvabhāvatā pramāṇasiddhetyāha 
- itthamityādinā | asmin brahmāṇḍe'pi pratiparamāṇu 
brahmāṇḍakoṭikalpanāstīti prāguktarītyā bodhyam || 16 ||

p. 400) 236

evamasyāṃ tādṛśi vartamānāyāmīśvarādāgatya jīvo yathā jīvyate 
vimucyate tacchṛṇu || 17 ||

yathā samaṣṭimanāṃsi puruṣayatnasādhyairevopāsanajñānairupacīyante 
śāmyanti caivaṃ vyaṣṭijīvamanāṃsyapi 
janmamaraṇabījakāmakarmavāsanāsaṃkalpairupacīyante 
nirodhajñānābhyāsaprakarṣaiḥ śāmyantīti nāsaṃbhāvanīyo manonāśa 
ityāśayena sṛṣṭyādikālādārabhya mokṣakalpanāntāṃ jīvasaṃsṛtiṃ 
saṃkṣepavistarābhyāṃ prapañcayati - evamasyāmityādinā | asyāṃ 
prāguktāyāṃ samaṣṭikalpanāyāṃ tādṛśi paramātmani vartamānāyāṃ 
satyāṃ jīvo vyaṣṭijīvo jīvyate jīvati | padavikaraṇavyatyayaśchāndasaḥ || 17 ||

brahmaṇo manaḥśaktirabhyuditā puraḥsthitakāśaśaktimavalambya 
tatrasthapavanatānupātinī ghanasaṃkalpatvaṃ gacchati || 18 ||

saṃkṣepeṇa sūtritamarthaṃ vivarītukāmaḥ prathamamīśvarādāgatyetyaṃśaṃ 
vivṛṇoti - manaḥśaktiriti | pralaye upādhivilayādavyākṛte līnānāṃ 
jīvānāṃ saṃskāramātreṇa pariśiṣṭā manaḥśaktiḥ prathamamavyākṛtāt 
śabdatanmātrātmakākāśaśaktyāvirbhāve sati puraḥsthitāṃ prathamotpannāṃ 
tāmavalambya svayamapyabhuditā satī pavanaśaktyātmakasparśatanmātrotpattau 
tatratyapavanatānupātinī īṣaccalanayogyatālakṣaṇaṃ ghanasaṃkalpatvaṃ gacchati || 
18 ||

tataḥ puraḥprāptabhūtatanmātrapañcakatāmetyāntaḥkaraṇatāṃ nītvā 
sātvasūkṣmā prakṛtirbhūtvā 
gaganapavanatejorūpatāsaṃkalpātprāleyarūpatāmupetya śālyoṣadhiṃ 
viśantī prāṇināṃ garbhatāṃ ca gacchati || 19 ||

tataḥ puraḥprāptarūparasagandhātmakatanmātrakrameṇa 
pañcakatāmapañcīkṛtapañcabhūtātmakatāmetya antaḥkaraṇatāṃ 
manobuddhirahaṃkāraścittamiti vyavahārabījajīvopādhitāṃ nītvā prāpya sā 
prāguktamanaḥśaktirasūkṣmopacitā pañcīkṛtasthūlaprakṛtirbhūtvā 
pañcīkṛtagaganapavanatejorūpatāsaṃkalpāt krameṇa prāleyarūpatāṃ 
nīhāravṛṣṭyādijalarūpatāmupetya śāligodhūmādyoṣadhiṃ sasyaṃ viśantī 
annabhūtā puruṣairbhuktā retobhāvaṃ prāpya strīyonau niṣiktā 
kalalabudbudādikrameṇa prāṇināṃ garbhatāṃ ca gacchati || 19 ||

jāyate tasmāttataḥ puruṣaḥ saṃpadyate || 20 ||

tasmājjāyate prasūyate tato janmanaḥ 
kadācitsukṛtādhikyātkarmajñānādhikṛtaḥ puruṣaḥ saṃpadyata ityarthaḥ || 20 
||

tena puruṣeṇa jātamātreṇaiva bālyātprabhṛti vidyāgrahaṇaṃ kartavyaṃ 
guravo'nugantavyāḥ || 21 ||

tenetyādi nigadavyākhyātam || 21 ||

tataḥ kramātpuṃsastaveva camatkṛtirjāyate || 22 ||

taveva camatkṛtirvivekavairāgyādisādhanasaṃpattirjāyate || 22 ||

svacchadṛśā cittavṛtteḥ puruṣasya heyopādeyavicāra utpadyate || 23 ||

svacchadṛśā cittavṛtteḥ puruṣasya saṃsārānartho heyo mokṣopāya upādeya 
iti vicāra utpadyate || 23 ||

tādṛgvivekavati saṃkalitābhimāne
puṃsi sthite vimalasattvamayāgryajātau |
saptātmikāvatarati kramaśaḥ śivāya 
cetaḥprakāśanakarī nanu yogabhūmiḥ || 24 ||

gadyoktārthasāraṃ padyenoktvopasaṃharaṃstādṛśe puruṣe 
yogabhūmikāmātyantikamanonāśopāyabhūtāmavatārayati - tādṛgiti | 
tādṛksādhanāntaropacito yo vivekastadvati vimalasattvamayī 
agryajātirbrāhmaṇādyuttamajātiryasya sa tādṛśo'hamiti saṃkalitaḥ 
svīkṛto'bhimāno'nena tasminnadhikāripuṃsi sthite acale sati śivāya 
paramapuruṣārthāya vakṣyamāṇasāptavidhyātmikā cetasaḥ prakāśanaṃ 
jñānenāmijvalanaṃ tatkaraṇaśīlā yogabhūmiḥ 
kramaśaścittoparamatāratamyakrameṇāvatarati | 
vakṣyamāṇalakṣaṇairāvirbhavatītyarthaḥ || 24 ||

ityārṣe śrīvāsiṣṭhamahārāmāyaṇe vālmīkīye mokṣo0 utpattiprakaraṇe 
sādhakajanmāvatāro nāma ṣoḍaśottaraśatatamaḥ sargaḥ || 116 ||

iti śrīvāsiṣṭhamahārāmāyaṇatātparyaprakāśe utpattiprakaraṇe 
sādhakajanmāvatāro nāma ṣoḍaśottaraśatatamaḥ sargaḥ || 116 ||


saptadaśottaraśatatamaḥ sargaḥ 117

śrīrāma uvāca |

kīdṛśyo bhagavanyogabhūmikāḥ saptasiddhidāḥ |
samāseneti me brūhi sarvatattvavidāṃvara || 1 ||

jñānabhūmiprabhedānāmupodghātena varṇyate |
ajñānabhūmikā saptavidhā yadvā prasaṅgataḥ || 1 ||

samāsena saṃgraheṇa | itiśabdo lakṣaṇaprabhedānāṃ tadupayogyarthāntarāṇāṃ 
ca praśnasya dyotanāya || 1 ||

śrīvasiṣṭha uvāca |

ajñānabhuḥ saptapadā jñabhuḥ saptapadaiva hi |
padāntarāṇyasaṃkhyāni bhavantyanyānyathaitayoḥ || 2 ||

tatra itiśabdapṛṣṭaṃ jñānabhūmikābodhopayuktamajñānabhūmikābhedaṃ 
prathamaṃ vaktukāmo vasiṣṭho jñānājñānabhūmike vibhajya darśayati - 
ajñāneti || 2 ||

svayatnasādhakarasānmahāsattābharonnateḥ |
ete pratipadaṃ baddhamūle saṃphalataḥ phalam || 3 ||

svābhāvikapravṛttilakṣaṇaḥ puruṣaprayatno bhogarāgadārḍhyalakṣaṇo 
rasāveśaścājñānabhūpratiṣṭhāyāmasādhāraṇahetū | 
śāstrīyasādhanacatuṣṭayaviśiṣṭaḥ śravaṇādiprayatno 
mumukṣādārḍhyalakṣaṇarasāveśaśca jñānabhūpratiṣṭhāyām | 
adhiṣṭhānabrahmasattotkarṣādhīnasvasattālābhastūbhayatra sādhāraṇo hetuḥ | 
etebhyo hetubhya ete bhūmike pratipadaṃ svasvaviṣaye baddhamūle satyau 
svasvocitaṃ saṃsārasthitiduḥkhalakṣaṇaṃ tanmuktinirtiśayānandāvāptilakṣaṇaṃ 
ca phalaṃ saṃphalataḥ | yathā adhobhuvanabhuvaḥ saptapadā uttarottaraṃ 
rajastamoduḥkhabahulā narakāntāḥ ūrdhvabhuvanabhuvastūttarottaraṃ 
sattvasukhajñānabahulāḥ satyalokāntāḥ kramamuktiphalāśca 
tadvadityarthādgamyate || 3 ||

p. 401) 236

tatra saptaprakārāṃ tvamajñānasya bhuvaṃ śṛṇu |
tataḥ saptaprakārāṃ tvaṃ śroṣyasi jñānabhūmikām || 4 ||

tatra tayorbhūmikayormadhye || 4 ||

svarūpāvasthitirmuktistadbhraṃśo'haṃtvavedanam |
etatsaṃkṣepataḥ proktaṃ tajjñatvājñatvalakṣaṇam || 5 ||

tatra bhūmidvayasya pratyekaṃ phalataḥ sāmānyalakṣaṇamāha - svarūpeti || 5 ||

śuddhasanmātrasaṃvitteḥ svarūpānna calanti ye |
rāgadveṣodayābhāvātteṣāṃ nājñatvasaṃbhavaḥ || 6 ||

tatrādyalakṣaṇaṃ sphuṭayati - śuddheti || 6 ||

yatsvarūpaparibhraṃśāccetyārthe citimajjanam |
etasmādaparo moho na bhūto na bhaviṣyati || 7 ||

dvitīyaṃ sphuṭayati - yaditi || 7 ||

arthādarthāntaraṃ citte yāti madhye hi yā sthitiḥ |
nirastamananā yāsau svarūpasthitirucyate || 8 ||

ādyasyāprasiddhiṃ vārayati - arthāditi | pūrvaviṣayāccyutasya 
viṣayāntaramananātprāṅ nirastamananā svarūpāvasthitiḥ prasiddhetyarthaḥ || 8 ||

saṃśāntasarvasaṃkalpā yā śilāntariva sthitiḥ |
jāḍyanidrāvinirmuktā sā svarūpasthitiḥ smṛtā || 9 ||

mūrcchāsuṣuptyorvāraṇāya viśinaṣṭi - jāḍyanidreti || 9 ||

ahaṃtāṃśe kṣate śānte bhede niḥspandatāṃ gate |
ajaḍā yā prakacati tatsvarūpamiti sthitam || 10 ||

antarahaṃtāṃśe bahirbhede | ubhayatra nispandatāṃ gate | ajaḍā svaprakāśā yā 
ciditi śeṣaḥ || 10 ||

tatrāropitamajñānaṃ tasya bhūmīrimāḥ śṛṇu |
bījajāgrattathā jāgranmahājāgrattathaiva ca || 11 ||

tatra tasyāṃ pratyakciti | āropitamanāditayādhyastam || 11 ||

jāgratsvapnastathā svapnaḥ svapnajāgratsuṣuptakam |
iti saptavidho mohaḥ punareva parasparam || 12 ||

śliṣṭo bhavatyanekākhyaḥ śṛṇu lakṣaṇamasya ca |
prathame cetanaṃ yatsyādanākhyaṃ nirmalaṃ citaḥ || 13 ||

padāntarāṇyasaṃkhyānīti yaduktaṃ tadupapādayati - punareva parasparaṃ 
śliṣṭa iti | asya saptavidhasya mohasya pratyekaṃ lakṣaṇaṃ śṛṇvityarthaḥ | 
bījajāgrallakṣaṇamāha - prathamamiti | cito 
māyāśabalacaitanyātsakāśātsargādau jāgarādau vā prathamaṃ cetanaṃ 
cidābhāsasaṃvalitarūpaṃ yatsyāttatprāṇadhāraṇādikriyopādhinā 
bhaviṣyaccittajīvādināmaśabdānāṃ tadarthānāṃ ca bhājanaṃ 
vakṣyamāṇajāgradbījabhūtaṃ sthitaṃ bījajāgraditi pareṇānvayaḥ || 13 ||

bhaviṣyaccittajīvādināmaśabdārthabhājanam |
bījarūpaṃ sthitaṃ jāgradbījajāgrattaducyate || 14 ||

eṣā jñapternavāvasthā tvaṃ jāgratsaṃsṛtiṃ śṛṇu |
navaprasūtasya parādayaṃ cāhamidaṃ mama || 15 ||

jāgrallakṣaṇaṃ śrāvayati -tvamiti | navaprasūtasya bījajāgrataḥ parāt parataḥ | 
ayaṃ sthūladeho'haṃ idaṃ dehabhogyajātaṃ mama iti yaḥ 
pratyayastajjāgradityarthaḥ || 15 ||

iti yaḥ pratyayaḥ svasthastajjāgratprāgabhāvanāt |
ayaṃ so'hamidaṃ tanma iti janmāntaroditaḥ || 16 ||

ayaṃ so'hamidaṃ tanme ityuktalakṣaṇasya jāgratpratyayasya janmānantaramuditaḥ | 
nakāralopaśchāndasaḥ | athavā sajātīyapūrvapūrvajnmasaṃskārodbodhena 
dṛḍhataroditaḥ ata eva pīvaraḥ abhyāsādupacitaḥ | tathāhi 
brāhmaṇādijanmasādhāraṇye'pi janmāntarābhyāsāt 
keṣāṃcidbrāhmaṇocitakriyāsvabhiniveśaḥ pāṭavātiśayaśca dṛśyate na 
sarveṣām | tathācaihikātprāktanādvā dṛḍhābhyāsapāṭavādupacitābhiniveśo 
jāgratpratyayo mahājāgradityarthaḥ || 16 ||

pīvaraḥ pratyayaḥ prokto mahājāgraditi sphuran |
arūḍhamatha vā rūḍhaṃ sarvathā tanmayātmakam || 17 ||

jāgratsvapnaṃ lakṣayati - arūḍhamiti | arūḍhamanabhyāsapelavaṃ 
rūḍhamabhyāsadṛḍham | yathā lavaṇasya || 17 ||

yajjāgrato manorājyaṃ jāgratsvapnaḥ sa ucyate |
dvicandraśuktikārūpyamṛgatṛṣṇādibhedataḥ || 18 ||

dvicandraśuktirūpyādibhrāntayo'pi jāgratsvapnabhedā evetyāha - dvicandreti || 
18 ||

abhyāsātprāpya jāgrattvaṃ svapno'nekavidho bhavet |
alpakālaṃ mayā dṛṣṭamevaṃ no satyamityapi || 19 ||

svapnaṃ lakṣayati - alpakālamiti | nidrānte nidrāmadhye nidrāvasāne vā 
pratīyata iti pratyayaḥ | yaḥ pratyayo'nusaṃdhīyate sa svapnaḥ kathita ityarthaḥ | 
tasyājñasya | sa ca mahājāgratsthitermahājāgradantargatasthūlaśarīrasya hṛdi 
kaṇṭhādi hṛdayāntanāḍīpradeśe bhavatītyarthaḥ || 19 ||

nidrākālānubhūte'rthe nidrānte pratyayo hi yaḥ |
sa svapnaḥ kathitastasya mahājāgratsthiterhṛdi || 20 ||

cirasaṃdarśanābhāvādapraphullabṛhadvapuḥ |
svapno jāgrattayā rūḍho mahājāgratpadaṃ gataḥ || 21 ||

uktalakṣaṇopapādanāya svapnameva punarviśinaṣṭi - 
cirasaṃdarśanābhāvāditi | svapnajāgratorlakṣaṇamāha - svapno jāgrattayeti | 
rūḍho dṛḍhābhiniveśāccirakālasthāyitvakalpanādvā upacitaḥ yathā 
hariścandrasya dvādaśavarṣātmakaḥ | mahājāgratpadaṃ mahājāgratsāmyaṃ 
gataḥ sannityarthaḥ || 21 ||

akṣatevākṣate dehe svapnajāgranmataṃ hi tat |
ṣaḍavasthāparityāge jaḍā jīvasya yā sthitiḥ || 22 ||

sa cāsya daivāddehanāśe'pi tathaivāgre'pyanuvartate iti sūcanāya kṣate dehe 
ityuktam | suṣuptiṃ lakṣayati - ṣaḍavastheti | pūrvāḥ ṣaḍavasthāḥ 
karmaphalabhogabhūmitvātkarmajāḥ | suṣuptistu pūrvodbhūtakarmaṇāṃ bhogena 
kṣaye uttareṣāmanudbhave'ntarāle chatrāpāyavatsarvasūkṣmasthūlaprapañcavilaye 
tadbījājñānamātrapariśeṣāttadupahitātmamātrapariśeṣarūpetyāśayenāha - 
jaḍā jīvasya yā sthitiriti || 22 ||

p. 402) 237

bhaviṣyadduḥkhabodhāḍhyā sauṣuptī socyate gatiḥ |
ete tasyāmavasthāyāṃ tṛṇaloṣṭaśilādayaḥ || 23 ||

bhaviṣyadduḥkhāni [1] bodhayanti anubhāvayantīti 
bhaviṣyadduḥkhabodhāni vāsanākarmāṇi tairāḍhyā saṃpannā suṣuptireva 
sauṣuptī | suṣuptau kāraṇe vilīnasya jagataḥ saṃskārātmanā satvameva nāsatvaṃ 
punarudbhavābhāvaprasaṅgādityāśayenāha - ete iti || 23 ||

padārthāḥ saṃsthitāḥ sarve paramāṇupramāṇinaḥ |
saptāvasthā iti proktā mayā'jñānasya rāghava || 24 ||

upasaṃharati - saptāvasthā iti || 24 ||

ekaikā śataśākhātra nānāvibhavarūpiṇī |
jāgratsvapnaściraṃ rūḍho jāgṛtāveva gacchati || 25 ||

tāsvekaikāntaranyānyāvirbhāvātparasparaṃ saṃvalanāccānantabhedāḥ 
saṃbhavantītyāha - ekaiketi | jāgṛtāveva gacchati milati || 25 ||

nānāpadārthabhedena savikāsaṃ vijṛmbhate |
asyāmapyudare santi mahājāgraddaśādṛśaḥ || 26 ||

asyāṃ jāgradbhāvāpannāyāṃ jāgratsvapnadaśāyām | udare antaḥ 
mahājāgraddaśālakṣaṇāḥ dṛśaḥ pratyayāḥ | dṛśaḥ sākṣiṇo 
mahājāgraddaśāḥ santīti pṛthak padacchedo vā || 26 ||

tāsāmapyantare loko mohānmohāntaraṃ vrajet |
antaḥpātijalāvarta iva dhāvati naurbhramam || 27 ||

loko janaḥ jīva iti yāvat | nadyantaḥpātijalāvarte nauriva bhramaṃ dhāvati gacchati || 
27 ||

kāścitsaṃsṛtayo dīrghaṃ svapnajāgrattayā sthitāḥ |
kāścitpunaḥ svapnajāgrajjāgratsvapnāstathetarāḥ || 28 ||

dīrghaṃ dīrghakālam | svapnajāgraditi jātāvekavacanam || 28 ||

ajñānabhūmiriti saptapadā mayoktā
nānāvikārajagadantaramedahīnā |
asyāḥ samuttarasi cāruvicāraṇābhi-
rdṛṣṭe prabodhavimale svayamātmanīti || 29 ||

varṇitāmajñānabhūmikāmupasaṃharaṃstaduttaraṇopāyamāha - 
ajñānabhūmiriti | nānāvikārairjagadantarabhedaiśca hīnā nindyā avaśyaheyeti 
yāvat | iti uktavakṣyamāṇaprakārābhiścāruvicāraṇābhiḥ prabodhamale svayaṃ 
pratyaṅmātraikarase ātmani dṛṣṭe sati asyāḥ avidyābhūmeḥ 
sakāśātsamuttarasi nirgata evāsītyarthaḥ | svayamuttarasīti vā saṃbandhaḥ || 29 ||

ityārṣe śrīvāsiṣṭhamahārāmāyaṇe vā0 mokṣopāyeṣūtpattiprakaraṇe 
ajñānabhūmikāvarṇanaṃ nāma saptadaśottaraśatatamaḥ sargaḥ || 117 ||

iti śrīvāsiṣṭhamahārāmāyaṇatātparyaprakāśe utpattiprakaraṇe 
ajñānabhūmikāvarṇanaṃ nāma saptadaśottaraśatatamaḥ sargaḥ || 117 ||


aṣṭādaśottaraśatatamaḥ sargaḥ 118

śrīvasiṣṭha uvāca |

imāṃ saptapadāṃ jñānabhūmimākarṇayānagha |
nānayā jñātayā bhūyo mohapaṅke nimajjasi || 1 ||

iha saptapadā jñānabhūmikā lakṣaṇaiḥ svakaiḥ |
ārūḍhalakṣaṇaiścaiva mokṣāntā sādhu varṇyate || 1 ||

jñātayā abhyāsakrameṇānubhūtayā || 1 ||

vadanti bahubhedena vādino yogabhūmikāḥ |
mama tvabhimatā nūnamimā eva śubhapradāḥ || 2 ||

nanu yogaśāstre yamaniyamādyaṣṭāṅgabhedabhinnā yogabhūmikāḥ prasiddha 
eva kiṃ tā evaitā netyāha - vadantīti | vādino yogasāṃkhyavādinaḥ | tā 
yogabhūmikāstucchasiddhiphalā anyeṣāmabhimatāḥ | mama tu imā 
jñānabhūmikā evābhimatāḥ | yataḥ paramapuruṣārthalakṣaṇaśubhapradā 
ityarthaḥ || 2 ||

avabodhaṃ vidurjñānaṃ tadidaṃ saptabhūmikam |
muktistu jñeyamityuktaṃ bhūmikāsaptakātparam || 3 ||

kiṃ tajjñeyaṃ kiṃ vā jñānaṃ yadbhūmayo varṇyante iti te lakṣayati - 
avabodhamiti | akhaṇḍasvākāravṛttyā rūḍhaṃ brahma 
ajñānanivartakatvājjñānaṃ nivṛttājñānaṃ tu tadeva 
jñeyamityupacārāddvidhocyata ityarthaḥ || 3 ||

satyāvabodho mokṣaścaiveti paryāyanāmanī |
satyāvabodho jīvo'yaṃ neha bhūyaḥ prarohati || 4 ||

tathāca pūrvāparāvasthākalpitāvāntarapravṛttinimittabhedasya 
mithyābhūtasyāpāye 
avabodhamokṣapadayorekārthamātraniṣṭhatvātparyāyanāmatā phalitā | 
yatastādṛśo jīvo na bhūyaḥ prarohati yena bhedādaparyāyatā syādityāśayenāha 
- satyāvabodha iti || 4 ||

jñānabhūmiḥ śubhecchākhyā prathamā samudāhṛtā |
vicāraṇā dvitīyā tu [bhaviṣyaduḥkheti mudritapustake pāṭhaḥ] 
tṛtīyā tanumānasā || 5 ||

uddeśaḥ spaṣṭaḥ || 5 ||

sattvāpattiścaturthī syāttato'saṃsaktināmikā |
padārthābhāvanī ṣaṣṭhī saptamī turyagā smṛtā || 6 ||

āsāmante sthitā muktistasyāṃ bhūyo na śocyate |
etāsāṃ bhūmikānāṃ tvamidaṃ nirvacanaṃ śṛṇu || 7 ||

uddiṣṭānāṃ lakṣaṇoktiṃ vaktuṃ pratijānīte - etāsāmiti || 7 ||

sthitaḥ kiṃ mūḍha evāsmi prekṣye'haṃ śāstrasajjanaiḥ |
vairāgyapūrvamiccheti śubhecchetyucyate budhaiḥ || 8 ||

prekṣye prekṣiṣye | iḍabhāvaśchāndasaḥ | śāstrairvicāritavedāntavākyaiḥ 
sajjanairgurubhiśca | vairāgyagrahaṇaṃ sādhanacatuṣṭayopalakṣaṇam | tathāca 
niṣiddhavarjananiṣkāmayajñadānādyanuṣṭhānaprayuktā 
saṃnyāsasādhanacatuṣṭayasaṃpattisahitā muktiparyavasitā 
śravaṇādipravṛttiphalopahitātmasākṣātkārotkaṭecchaiva prathamā 
bhūmiketyarthaḥ || 8 ||

śāstrasajjanasaṃparkavairāgyābhyāsapūrvakam |
sadācārapravṛttiryā procyate sā vicāraṇā || 9 ||

guruśuśruṣābhikṣāśanaśaucādiyatidharmapālanasahite śrāṇamanane evātra 
sadācāraḥ | anyasya cittaśuddhimātrahetutvena prāgeva siddhatvāt || 9 ||

p. 403) 237

vicāraṇāśubhecchābhyāmindriyārtheṣvasaktatā |
yātra sā tanutā bhāvātprocyate tanumānasā || 10 ||

abhyarhitatvādvicāraṇāśabdasya pūrvanipātaḥ | bhāvanaṃ bhāvo nididhyāsanaṃ 
tasmāt | tathāca sādhanacatuṣṭayasaṃpattyādipūrvakaśravaṇamananābhyāṃ 
sahitānnididhyāsanādyā manasa indriyārtheṣu śabdādiviṣayeṣu asaktatā 
agrahaṇaparyantā tanutā savikalpasamādhirūpā sūkṣmatā sā tanumānasākhyā 
bhūmikā proktā | tanu sūkṣmatamaṃ mānasaṃ yasyāmiti vyutpatterityarthaḥ | 
aṇṇantasyopasarjanatvānna ṅīp | tathācoktaṃ yogaśāstre 
śrotrādikaraṇairyāvacchabdādiviṣayagrahaḥ | tāvaddhyānamiti proktaṃ samādhiḥ 
syāttataḥ paraḥ || iti || 10 ||

bhūmikātritayābhyāsāccitte'rthe viratervaśāt |
satyātmani sthitiḥ śuddhe sattvāpattirudāhṛtā || 11 ||

arthe bāhyārthe viṣaye saṃskārocchedādātyantikī citte yā 
viratistadvaśāttatsthairyāt | śuddhe māyātatkāryādavasthātrayācca śodhite 
sarvādhiṣṭhānasanmātrarūpe ātmani kṣīrodakavattripuṭīvilayena 
sākṣātkāraparyantā yā sthitirnirvikalpakasamādhirūpā sā sattvāpattirmanasaḥ 
paramātmasattvātmanaivāpannatvādityarthaḥ | atra hyasau brahmavidityucyate || 11 ||

daśācatuṣṭayābhyāsādasaṃsaṅgaphalena ca |
rūḍhasattvacamatkārātproktā'saṃsaktināmikā || 12 ||

asaṃsaṅgaścittasya bāhyābhyantarākāraistatsaṃskāraiścāsparśastallakṣaṇena 
samādhiparipākaphalena ca hetunā rūḍha upacitaścitte 
niratiśayānandanityāparokṣabrahmātmabhāvasākṣātkāralakṣaṇaścamatkāro 
yasyāṃ sā | yadyapyuttamādhikāriṇāṃ dvitīyabhūmikāyāmapi sākṣātkāraḥ 
śābdāparokṣātprasiddhastathāpi 
pañcamabhūmikāyāmātyantikadvaitasaṃskārocchedaprayuktotkarṣātiśayasya 
mandamadhyamādhikāriṇāmapi caturthabhūmikāntotpannasākṣātkārasya 
pañcamyāṃ nirūḍhataratvopapatteśca sūcanāya rūḍheti camatkāraviśeṣaṇam | 
ata eva caturthabhūmikānte kvacitpañcamīṃ bhūmikāṃ prāpto brahmavidvara 
ityucyate | na vidyate avidyātatkāryasaṃsaktiḥ sarvathā yasyāmiti vyutpattyā 
asaṃsaktināmikā || 12 ||

bhūmikāpañcakābhyāsātsvātmārāmatayā dṛḍham |
ābhyantarāṇāṃ bāhyānāṃ padārthānāmabhāvanāt || 13 ||

asyā eva paripākotkarṣāduttare dve bhūmike bhavata ityāśayenāha - 
bhūmikāpañcaketi | vakṣyamāṇaṃ nāma anvarthatayā nirvakti - 
ābhyantarāṇāmiti || 13 ||

paraprayuktena ciraṃ prayatnenārthabhāvanāt |
padārthābhāvanānāmnī ṣaṣṭhī saṃjāyate gatiḥ || 14 ||

tarhi kathaṃ dehayātrāsiddhistatrāha - paraprayukteneti | asyāṃ ca 
bhūmikāyāṃ brahmavidvarīyānityākhyāyate || 14 ||

bhūmiṣaṭkacirābhyāsādbhedasyānupalambhataḥ |
yatsvabhāvaikaniṣṭhatvaṃ sā jñeyā turyagā gatiḥ || 15 ||

saptamīṃ bhūmikāmāha - bhūmiṣaṭketi | paraprayatnenāpi 
bhedasyānupalambhata ityarthādgamyate | turyaṃ jāgradādyavasthātrayanirmuktaṃ 
śivamadvaitaṃ caturthaṃ manyante iti śrutyā tādṛśīvidvadanubhavasiddhatvena 
pratipāditaṃ brahma gacchati ātmatayānubhavatyakhaṇḍitaṃ yasyāmavasthāyāṃ 
sā turyagā | tāṃ tu prāpto brahmavidvariṣṭha ityucyate | saca brahmavitprabhṛtiṣu 
turīyastaṃ gacchatīti turyagā || 15 ||

eṣā hi jīvanmukteṣu turyāvastheha vidyate |
videhamuktiviṣayasturyātītamataḥ param || 16 ||

ihāsminneva dehe vidyate | ato'syā avasthāyāḥ paraṃ videhamuktiviṣayasturyātītaṃ 
brahmaiveti na bhūmikāsu gaṇyata ityarthaḥ || 16 ||

ye hi rāma mahābhāgāḥ saptamīṃ bhūmikāṃ gatāḥ |
ātmārāmā mahātmānaste mahatpadamāgatāḥ || 17 ||

jīvanmuktā na sajjanti sukhaduḥkharasasthitau |
prakṛtenārthakāryāṇi kiṃcitkurvanti vā na vā || 18 ||

kiṃcitkurvanti ṣaṣṭhabhūmikāyāṃ na vā kurvanti 
saptamabhūmikāyāmityāśayaḥ || 18 ||

pārśvasthabodhitāḥ santaḥ sarvācārakramāgatam |
ācāramācarantyeva suprabuddhavadakṣatam || 19 ||

kurvanti vā navetyukteryatheṣṭācāraparatvāśaṅkāṃ vārayan svāśayaṃ 
prakaṭayati - pārśvastheti | sarveṣāṃ 
tattadāśramaniṣṭhānāmācārakrameṇāgatamācāraṃ sadācāramevācaranti 
ācarantyeveti dvividho'pi niyamo'tra vivakṣitaḥ | akṣataṃ āsaṅgenādūṣitam | 
akṣatā iti pāṭhe phalāsaktilakṣaṇakṣatarahitā ityarthaḥ | tathāca na 
yatheṣṭācaraṇaprasaktiriti bhāvaḥ | tathācāhuḥ - viditabrahmatattvasya 
yatheṣṭācaraṇaṃ yadi | śunāṃ tattvavidāṃ caiva ko bhedo'śucibhakṣaṇe || iti || 19 
||

ātmārāmatayā tāṃstu sukhayanti na kāścana |
jagatkriyā susaṃsuptānrūpālokāḥ striyo yathā || 20 ||

anāsaṅgavyavahāreṇa sukhaduḥkhānudayaṃ sadṛṣṭāntamāha - 
ātmārāmatayeti | jagatkriyāvyavahārāstān jīvanmuktānna sukhayanti | yathā 
susaṃsuptān gāḍhanidrāvaśān rūpeṇa saundaryātiśayena ālokyanta iti 
rūpālokāḥ striyo na sukhayanti tadvadityarthaḥ | jagatkriyāsu saṃsuptān rūpālokaḥ 
striyo yathā iti pāṭhe tu yasyāṃ jāgrati bhūtāni sā niśā paśyato muneḥ iti 
bhagavaduktadiśā jagadvyāpāreṣu svapnavanmithyātvadarśanātsuptaprāyāṃstān 
brahmādisaṃpado'pi na sukhayanti | yathā strīrūpāloko'nyāḥ striyo na sukhayati tatra 
rāgābhāvāttadvadityarthaḥ || 20 ||

bhūmikāsaptakaṃ caitaddhīmatāmeva gocaram |
na paśusthāvarādīnāṃ na ca mlecchādicetasām || 21 ||

mlecchādivacceto dehātmabuddhiryeṣāṃ teṣāṃ manuṣyādīnāṃ cetyarthaḥ || 21 ||

prāptā jñānadaśāmetāṃ paśumlecchādayo'pi ye |
sadehā vāpyadehā vā te muktā nātra saṃśayaḥ || 22 ||

paśavo hanumatprabhṛtayaḥ | mlecchā dharmavyādhādayaḥ ādipadādasurāḥ 
prahlādakarkaṭīpramṛtayaśca gṛhyante || 22 ||

jñaptirhi granthivicchedastasminsati hi muktatā |
mṛgatṛṣṇāmbubuddhyādi śāntimātrātmakastvasau || 23 ||

mṛgatṛṣṇāmbubuddherādipadācchuktirūpyabuddheśca yā śāntirbādhaḥ 
saiva mātrā tulā yasya tadātmakaḥ | tattulya iti yāvat || 23 ||

p. 404) 238

ye tu mohātsamuttīrṇā na prāptāḥ pāvanaṃ padam |
āsthitā bhūmikāsvāsu svātmalābhaparāyaṇāḥ || 24 ||

yadyapi dvitīyādibhūmiṣu caturthabhūmau vā 
jñānodayenājñānāvaraṇabhaṅgānmohātsamyaguttirṇā eva tathāpi 
prabalaprārabdhaprayuktavikṣepātpāvanamātyantikamanonāśopalakṣitaniratiśayā
nandapūrṇatālakṣaṇaṃ videhakaivalyaṃ na prāptā ityarthaḥ || 24 ||

sarvabhūmigatāḥ kecitkeciddvitraikabhūmikāḥ |
bhūmiṣaṭkagatāḥ kecitkecitsaptaikabhūmikāḥ || 25 ||

ekasminneva janmani kramātsarvabhūmigatāḥ | evaṃ sarvatra saptaikabhūmikā 
saptamaikabhūmikāḥ sanakādayaḥ || 25 ||

bhūmitrayagatāḥ kecitkecidntyāṃ bhuvaṃ gatāḥ |
bhūcatuṣṭayagāḥ kecitkecidbhūmidvaye sthitāḥ || 26 ||

bhūcatuṣṭayagāḥ kecidityetadanyasya pūrvoktasyaivānuvādaḥ prapañcārthaḥ || 26 
||

bhūmyaṃśabhājanāḥ kecitkecitsārdhatribhūmikāḥ |
kecitsārdhacaturbhūgāḥ sārdhaṣaḍbhūmikāḥ pare || 27 ||

bhūmyaṃśaḥ pādabhūmyardhabhūmyādiḥ || 27 ||

vivekino narā loke caranta iti bhūmiṣu |
grahāyatanatāpasya dṛśāveśeṣu saṃsthitāḥ || 28 ||

iti uktaprakārāsu bhūmiṣu carantaḥ santo dṛśā bhūmātmadṛṣṭyā 
gṛhṇantīti grahāḥ grahātigrahākhyāḥ sāntarbāhyakaraṇatadviṣayāḥ āyatanaṃ 
tadādhārabhūtaṃ śarīraṃ ca tatprayuktasya tāpasyādhyātmikādibhedabhinnasya 
āveśeṣu bādhalakṣaṇeṣvātmāntaḥpraveśaneṣu saṃsthitā udyuktāḥ santītyarthaḥ 
|| 28 ||

te hi dhīrāḥ surājāno daśāsvāsu jayanti ye |
tṛṇāyate'tra digdantighaṭābhaṭaparājayaḥ || 29 ||

sendriyamanojaya eva sarvaśatrujayādutkṛṣṭaḥ svātmasāmrājyameva 
sarvotkṛṣṭā rājatā nānyetyāha - te hīti | śobhanāḥ sarvotkṛṣṭā rājānaḥ 
| na pūjanāt iti na ṭac | atra asyāgre digdantighaṭāsahitānāṃ sarvaśatrubhaṭānāṃ 
parājayastatprayuktasaptadvīparājyaṃ ca tṛṇāyate tucchībhavatītyarthaḥ || 29 ||

ye tāsu bhūmiṣu jayanti hi ye mahānto
vandyāsta eva hi jitendriyaśatravaste |
samnāḍvirāḍapi ca yatra tṛṇāyate vai 
tasmātparaṃ jagati te samavāpnuvanti || 30 ||

uktamevārthaṃ sphuṭaṃ vadannupasaṃharati - etāsviti | yeneṣṭaṃ rājasūyena 
yaścaikaḥ sarvabhūmaṇḍalādhipatiranyeṣāṃ rājñāṃ śāsitā sa samrāṭ | yuvā 
syātsādhuyuvādhyāpakaḥ | āśiṣṭo draḍhiṣṭho baliṣṭhaḥ | tasyeyaṃ pṛthivī 
sarvā vittasya pūrṇā syāt | sa eko mānuṣa ānandaḥ iti 
śrutyuktalakṣaṇamānuṣānandasaṃpanna ityarthaḥ | virāṭ brahmaśarīraḥ 
prajāpatirdaivānandaparamāvadhirapi yatra saptamabhūmau tṛṇāyate tasmātparaṃ 
videhakaivalyasukhaṃ jagati ihaiva yataste samavāpnuvantītyarthaḥ || 30 ||

ityārṣe śrīvāsiṣṭhamahārāmāyaṇe vālmīkīye de0 
mokṣopāyeṣutpattiprakaraṇe jñānabhūmikopadeśo 
nāmāṣṭādaśottaraśatatamaḥ sargaḥ || 118 ||

iti śrīvāsiṣṭhamahārāmāyaṇatātparyaprakāśe utpattiprakaraṇe 
jñānabhūmikopadeśo nāmāṣṭādaśottaraśatatamaḥ sargaḥ || 118 ||


ekonaviṃśottaraśatatamaḥ sargaḥ 119

śrīvasiṣṭha uvāca |

ūrmikāsaṃvidā hema yathā vismṛtya hematām |
virauti nāhaṃ hemeti tathātmāhaṃtayānayā || 1 ||

nirasya māyikaṃ rūpaṃ sanmātraikatvadarśanam |
bhūmikāsu sthirīkartuṃ yuktiratra prapañcyate || 1 ||

tadarthaṃ paramātmanaḥ sahajasvapūrṇānandasvaprakāśabhāvavismaraṇe 
māyikajīvajagadbhāvāropeṇa nānāvidhaduḥkhaśokādiprāptau ca 
dṛṣṭāntamāha - ūrmiketi | yathā hema svataḥ sarvataḥ kālatraye'pi 
svarṇaikasvabhāvaṃ paramārthato leśato'pyasvarṇaśūnyamapi svātmanyeva 
kalpitayā ūrmikāsaṃvidā aṅgulīyakabhrāntyā svāṃ hematāṃ hemaikarasatāṃ 
vismṛtya adṛṣṭvā bāhyamalasaṃparkaprayuktakāṃsyādibhāvakalpanayā 
virauti roditi | acetanasya 
rodanāyogātkāṃsyormikādiśabdābhilāpastatsvāmirodanaṃ vā 
tadīyarodanatvenopacaryate | tathā ātmāpyahaṃtayā roditītyarthaḥ || 1 ||

śrīrāma uvāca |

ūrmikāsaṃvidudayaḥ kathaṃ hemno yathā mune |
ahaṃtā cātmana iti yathāvadbrūhi me prabho || 2 ||

yathāśabdo'pi kathamityarthe uttarānvayī | tathāca ātmanaḥ ahaṃtā ca kathaṃ iti 
dṛṣṭāntaṃ dārṣṭāntikaṃ ca yathāvadupapattibhirbrūhi | vyaktaṃ 
varṇayetyarthaḥ || 2 ||

śrīvasiṣṭha uvāca |

sata evāgamāpāyau praṣṭavyau nāsataḥ satā |
ahaṃtvamūrmikātvaṃ ca satī tu na kadācana || 3 ||

āgamāpāyāvutpattināśau svataḥsiddhena draṣṭrā draṣṭuṃ śakyau 
atastādṛśāveva praṣṭavyau tvayetyarthaḥ | ayaṃ bhāvaḥ | ṣaṭsu bhāvavikāreṣu 
madhyamāścatvāraḥ sata eva prasiddhāḥ nāsatastadvadutpattināśāvapi sata eva 
vācyau | nahyasadutpattikriyāṃ kartuṃ nāśakriyādhārībhavituṃ vā śaknoti | 
yadyasadutpadyeta naśyedvā tarhyasaddharmāvutpattināśāvapyasantau syātām | 
nahi tau tadā draṣṭuṃ śakyau | sato'sadbhiḥ saṃbandhābhāvāt | tasmātsadeva hema 
brahma vā ūrmikāhantādiveṣeṇotpadyata iti || 3 ||

p. 405) 238

hema [yadi hema grāhyaṃ tarhi hemni hemanimittamūrmikāṃ tvaṃ 
gṛhāṇeti madhyasthena udito bhavatyarthātkretā tattadā 
sormikeṇārthādvikretrā yaddīyate tadasti satyamityanvayaḥ | udite yadīti 
saptamyantapāṭhe'rthātkretari madhyasthena iti udite sati ityādyanvayaḥ | 
hemnīti nimittātkarmayoge iti saptamī] hemnyūrmikāṃ ca tvaṃ 
gṛhāṇetyudito yadi |
yaddīyate sormikeṇa tattadasti na saṃśayaḥ || 4 ||

hānopādānādikriyāsaṃbandho'pi sata eva dṛṣṭo nāsata ityāha - hemeti | 
gṛhāṇa mūlyena krīṇīhi iti mūlye dāpite sormikeṇa vikretrā yat hema 
bahumūlyena dīyate tadasti satyam | tathāca brahmaiva sarvavyavahāragocaro 
nāṇumātramapi tadanyadvyavahāre'pi nirūpayituṃ śakyamiti bhāvaḥ || 4 ||

śrīrāma uvāca |

evaṃ cettatprabho kiṃ syādūrmikātvaṃ tu kīdṛśam |
anayaivārthaniścityā jñāsyāmi brahmaṇo vapuḥ || 5 ||

yadi hemaiva krayādisarvavyavahāragocarastarhi tadanubhātasyormikādyākārasya 
hemasvarūpātiriktaṃ kiṃ svarūpaṃ syātkīdṛśaṃ kiṃprakāraṃ vā 
yadūrmikādiśabdairabhilapyata iti praśnārthaḥ || 5 ||

śrīvasiṣṭha uvāca |

rūpaṃ rāghava nīrūpamasataścennirūpyate |
tadbandhyātanayākāraguṇāṃstvaṃ samudāhara || 6 ||

avicāritaramaṇīyaṃ tat vicārite tu na kiṃcidityāśayenottaramāha - rūpamiti || 6 
||

ūrmikātvaṃ mudhā bhrāntirmāyaiṣā satsvarūpiṇī |
rūpaṃ tadetadevāsyāḥ prekṣitā yanna dṛśyate || 7 ||

yadyavaśyaṃ rūpaṃ vācyaṃ tarhyavicārakālamātrasthitikatvaṃ māyāyā 
rūpamityāśayenāha - rūpamiti | prekṣitā vicārya dṛṣṭā satī na dṛśyate 
tucchībhavatīti yattatprasiddhametadevāsyā rūpamityarthaḥ || 7 ||

mṛgatṛṣṇāmbhasi dvīndāvahaṃtārūpakādiṣu |
etāvadeva rūpaṃ yatprekṣyamāṇaṃ na labhyate || 8 ||

tathā prasiddhimevānyatrāpi māyike darśayati - mṛgatṛṣṇetyādinā || 8 ||

yaḥ śuktau rajatākāraṃ prekṣate rajatasya saḥ |
na saṃprāpnotyaṇumapi kaṇaṃ kṣaṇamapi kvacit || 9 ||

aparyālokanenaiva sadivāsadvirājate |
yathā śuktau rajatatā jalaṃ marumarīciṣu || 10 ||

yannāsti tasya nāstitvaṃ prekṣyamāṇaṃ prakāśate |
aprekṣyamāṇaṃ sphurati mṛgatṛṣṇāsvivāmbudhīḥ || 11 ||

aprekṣyamāṇaṃ nāstitvaṃ sphurati rajatādibhāveneti śeṣaḥ || 11 ||

asadeva ca satkāryakaraṃ bhavati ca sthiram |
bālānāṃ maraṇāyaiva vetālabhrāntisaṃbhramaḥ || 12 ||

nanvasataḥ satkāryakāritā sthiratā ca kva dṛṣṭā tatrāha - bālānāmiti | 
bhrāntiprayuktaḥ saṃbhramo bhayarodanādiḥ || 12 ||

hematāṃ varjayitvaikāṃ vidyate hemni netarat |
ūrmikākaṭakāditvaṃ tailādisikatāsviva || 13 ||

nehāsti satyaṃ no mithyā yadyathā pratibhāvyate [bhāsata iti 
pāṭhaḥ] |
tattathārthakriyākāri bālayakṣavikāravat || 14 ||

na vastusattā arthakriyāvyavasthāhetuḥ kiṃtvārope adhiṣṭhānasattāpratibhāsa 
evetyāśayenāha - neheti | satyamevārthakriyākāri mithyābhūtameva vā 
arthakriyākārīti niyamo nāstītyarthaḥ || 14 ||

sadvā bhavatvasadvāpi surūḍhaṃ hṛdaye hi yat |
tattadarthakriyākāri viṣasyevāmṛtakriyā || 15 ||

idaṃ ca prāgbahuśa uktameveti smārayati - sadveti || 15 ||

paramaiṣaiva sā vidyā māyaiṣā saṃsṛtirhyasau |
asato niṣpratiṣṭhasya yadahaṃtvasya bhāvanam || 16 ||

dṛṣṭāntaṃ vyutpādya dārṣṭāntike'pi tatsāmyamāha - parameṣaivetyādinā || 
16 ||

hemnyasti normikāditvamahantādyasti nātmani |
ahantābhāvavastvemaṃ svacche śānte site pare || 17 ||

abhāvavastvasadeva vastu na paramārthavastvityarthaḥ || 17 ||

na sanātanatā kācinna ca kācidviriñcitā |
na ca brahmāṇḍatā kācinna ca kācitsutāditā || 18 ||

avastutvaṃ brahmātiriktasya sarvasya athāta ādeśo neti neti sa eṣa neti netyātmā 
tadetadbrahmāpūrvamanaparamanantaramabāhyam neha nānāsti kiṃcana yatra 
nānyatpaśyati nānyacchṛṇoti nānyadvijānāti sa bhūmā 
ityādyapavādakaśrutisahasrasiddhamityāśayenāha - na sanātanatetyādinā | 
sarvakālasaṃbandhaḥ sanātanatā sā ca kālātīte nāsti | sutā brahmasūnavaḥ 
prajāpatayastadāditā || 18 ||

na lokāntaratā kācinna ca svargāditā kvacit |
na merutā nāsuratā na manastvaṃ na dehatā || 19 ||

na mahābhūtatā kācinna ca kāraṇatā kvacit |
na ca trikālakalanā na bhāvābhāvavastutā || 20 ||

tvattāhantātmatā tattā sattā'sattā na kācana |
na kvacidbhedakalanā na bhāvo na ca rañjanā || 21 ||

bhāvo rāgastatkāryaṃ rañjanā || 21 ||

sarvaṃ śāntaṃ nirālambaṃ jagattvaṃ śāśvataṃ śivam |
anāmayamanābhāsamanāmakamakāraṇam || 22 ||

sarvaṃ jagattvaṃ jagataḥ pāramārthikaṃ rūpaṃ 
śāntamadhiṣṭhānasanmātramityarthaḥ || 22 ||

na sannāsanna madhyāntaṃ na sarvaṃ sarvameva ca |
manovacobhiragrāhyaṃ śūnyācchūnyaṃ sukhātsukham || 23 ||

sat utpattyākhyabhāvavikāravat | asat nāśākhyabhāvavikāravat | madhyāntaṃ 
āntarālikabhāvavikāravat | athavā sanna naṣṭam asanna sthitam anayormadhyaṃ 
utpattināśau antau avadhī yasya tathābhūtam || 23 ||

p. 406) 239

śrīrāma uvāca |

avabuddhaṃ samaṃ brahma sarvameva mayādhunā |
tathāpi bhūyaḥ kathaya sargaḥ kimiva lokyate || 24 ||

itthaṃ niṣprapañce paramārthaikarase brahmaṇi bodhite'pi tatra 
cittavṛttisthirīkaraṇāśakteḥ parāvṛttaḥ punarviparītabhāvanākātaro rāmaḥ 
pṛcchati - avabuddhamiti | kimiva lokyata iti | jñānenājñāne naṣṭe 
tanmūlajagato'pi bādhātpunarbhānamanupapannamiti bhāvaḥ || 24 ||

śrīvasiṣṭha uvāca |

pare śānte paraṃ nāma sthitamitthamidaṃtayā |
neha sargo na sargākhyā kācidasti kadācana || 25 ||

yadi tvayā tattvaṃ buddhaṃ tarhi punarjagadbhānaṃ brahmabhānameva || 25 ||

mahārṇavāmbhasīvāmbu saṃsthitā parameśvare |
jalaṃ dravatvātspandīva nispandaṃ paramaṃ padam || 26 ||

tatra sakṛdbhedasya tadākhyāyāśca nimittāpāyādeva asattvādityāśayena 
vasiṣṭhaḥ pariharati - pare iti | paraṃ tattvaṃ pare śānte svasvabhāve eva 
sthitaṃ na tāḥ pracyutam | itthaṃ ca pūrṇātmabhāvātsargastadākhyā ca idantayā 
iha brahmaṇi nāsti kiṃtu tatsvabhāvenaivāstītyarthaḥ | 
kadācanetyuktestādṛśasthiteḥ kādācitkatvābhāva uktaḥ | kimiva lokyate iti kiṃ 
dṛṣṭāntasya praśna uta nimittasya | ādye bādhādbrahmībhūtanāmarūpasya 
brahmasvarūpe sthitau dṛṣṭāntamuktvā yastato viśeṣastamāha - jalamiti || 26 
||

bhāḥ svātmanīva kacati na kacatyeva tatpadam |
bhāsāṃ tattvaṃ hi kacanaṃ padaṃ tvakacanaṃ viduḥ || 27 ||

tasya svaprakāśatve dṛṣṭāntamuktvā tatrāpi pūrvavadviśeṣamāha - bhā iti 
| bhāḥ sūryādijyotiḥ kacati dīpyate | kacanaṃ dīptikriyā bhāsāṃ sūryādīnāṃ 
tattvaṃ svabhāvaḥ | akacanaṃ niṣkriyam || 27 ||

adha ūrdhvaṃ varjayitvā yathābdherudare payaḥ |
sphuratyevaṃ pare cittvādidaṃ nāneva tatparam || 28 ||

īṣadvidaḥ svayaṃ cittvāccetyatāmiva gacchati |
buddhyate sarga ityeva samāsthāsyati śāsvatam || 29 ||

dvitīye'pyāha - īṣaditi | īṣadvidaḥ aparipakvabodhasya tava | cetyatāmiva 
gacchatītyasya viśadīkaraṇaṃ budhyate sarga ityeveti | saca sargo jñānaparipāke 
śāśvataṃ brahmasvarūpaṃ pratiṣṭhāsyati || 29 ||

sargastu paramārthasya saṃjñetyeva viniścayaḥ |
nānāsti nāyamatyantamambarasya yathāmbaram || 30 ||

yatastadā ayamajñadṛṣṭo nānābhedaḥ atyantaṃ nāsti | yathā 
ambarasyākāśasyāmbaramākāśāntaraṃ nāstyanavasthāpātādatastathā 
paramārthasya paramārthāntarābhāvātsargaśabdo brahmaṇa eva saṃjñeti 
vidvanniścaya ityarthaḥ || 30 ||

cittātsargasamāpattiracittātsargasaṃkṣayaḥ |
pare paramasaṃśānte hemnīva kaṭakabhramaḥ || 31 ||

tathā cātyantikacittavināśābhāva eva tava punaḥ sargālokane heturityāśayenāha 
- cittāditi || 31 ||

sanneva sargo satyatvameti cittaśamodaye |
asatsattāmavāpnoti svataḥ saṃvedanodaye || 32 ||

saṃvedanaṃ cittaṃ tasyodaye || 32 ||

saṃvedanamahaṃtāvatsargasaṃbhramasaṃbhramaḥ |
asaṃvedanamāśāntaṃ paraṃ viddhi na tajjaḍam || 33 ||

ahaṃtāvat abhimānayuktaṃ saṃvedanaṃ cittameva sargabhramaṇabhrāntiḥ || 33 ||

nāneva sargo nānāyaṃ jñasyaikātmaśivātmakaḥ |
puṃstvakarmakriyā senā mṛnmayī śilpināṃ yathā || 34 ||

jñānināmapi vyutthānadaśāyāṃ cittābhāsodaye kathaṃ sargabhānaṃ tadāha ##-
śeṣaḥ | yathā śilpināṃ puṃstvaṃ puruṣacāturī tatkarmaṇā 
kriyāniṣpattiryasyāstathāvidhā mṛnmayī senā vastuto mṛdapi seneva bhāsate 
tadvadityarthaḥ | athavā mṛnmayī puruṣādyākārā senā puṃstvakarmakriyā 
yuddhādipuruṣārthakāriṇīva bhāti tadvadityarthaḥ || 34 ||

idaṃ pūrṇamanārambhamanantamanaghodaram |
pūrṇe pūrṇaparāpūraiḥ pūrṇamevāvatiṣṭhate || 35 ||

teṣāṃ pāramārthikadṛṣṭau tu idaṃ jagatpūrṇa brahmaivāvatiṣṭhate ityatra 
pūrṇamadaḥ pūrṇamidaṃ pūrṇātpūrṇamudacyate | pūrṇasya pūrṇamādāya 
pūrṇamevāvaśiṣyate iti śrutimarthato darśayati - idamiti | 
anārambhamanutpattikam | anantaṃ nāśarahitam | ata eva 
vikārāntaradoṣarahitamudaraṃ madhyaṃ yasya tathābhūtam | yataḥ pūrṇasyaiva 
paramātmana āpūraiḥ sarvatovyāptibhiḥ pūrṇamataḥ pūrṇaṃ 
satpūrṇamevāvatiṣṭhate nāṇumātramapyapūrṇatāṃ yātītyarthaḥ || 35 ||

yadayaṃ lakṣyate sargastadbrahma brahmaṇi sthitam |
nabho nabhasi viśrāntaṃ śāntaṃ śānte śive śivam || 36 ||

tadeva dṛḍhīkārāya punarāha - yadayamiti | sāmānye napuṃsakam || 36 ||

mukurapratibimbasthe nagare navayojane |
yathā dūramadūraṃ ca tatheśe tadatatkramaḥ || 37 ||

īśe brahmaṇi | tasya dūratvasya atasya sāmīpyasya vā kramaḥ paripāṭītyarthaḥ || 37 
||

asadabhyuditaṃ viśvaṃ sadapyabhyuditaṃ sadā |
pratibhāsātsadābhāsamavastutvādasanmayam || 38 ||

evaṃ ca sata evāsadviśvākāreṇa bhānāttattvadṛśā 
sadevābhyuditamatattvadṛśā asadevabhūditam | yato 
bhedapratibhāsāttatsadābhāsamasadbhedadarśane tvasanmayamityarthaḥ || 38 ||

ādarśanagarākāre mṛgatṛṣṇāmbubhāsvare |
dvicandravibhramābhāse sarge'sminkaiva satyatā || 39 ||

māyācūrṇaparikṣepādyathā vyomni purabhramaḥ |
tathā saṃvidi saṃsāraḥ sāro'sāraśca bhāsate || 40 ||

aindrajālikaiḥ paramohanāyābhimantritamauṣadhacūrṇa māyācūrṇam | sāraḥ 
satyo'sāro mṛtaśca || 40 ||

p. 407) 239

yāvadvicāradahanena samūladāhaṃ 
dagdhā na jarjaralateva balādavidyā |
śākhāpratānagahanāni bahūni tāva-
nnānāvidhāni sukhaduḥkhavanāni sūte || 41 ||

savāsanāvidyānāśo yāvatsaptamabhūmikādhirohaṇaparyanto na 
saṃpannastāvadvikṣepaduḥkhaṃ tattvajñānāmapi bhāsata evāto 
jīvanmuktisukhārthibhirbhumikābhyāsaḥ kārya ityāśayenopasaṃharati - 
yāvaditi || 41 ||

ityārṣe śrīvāsiṣṭhamahārāmāyaṇe vālmīkīye de0 mo0 utpattiprakaraṇe 
hemormyupadeśo nāmaikonaviṃśatyuttaraśatatamaḥ sargaḥ || 119 ||

iti śrīvāsiṣṭhamahārāmāyaṇatātparyaprakāśe utpattiprakaraṇe hemormyupadeśo 
nāmaikonaviṃśatyuttaraśatatamaḥ sargaḥ || 119 ||


viṃśatyuttaraśatatamaḥ sargaḥ 120

śrīvasiṣṭha uvāca |

hemormikādivanmithyā kathitāyāḥ kṣayonmukham |
tvaṃ mahattvamavidyāyāḥ śṛṇu rāghava kīdṛśam || 1 ||

lavaṇena punargatvā prāgdṛṣṭaṃ vindhyapakkaṇam |
caṇḍālīśvaśrusaṃvādaḥ kṛto'tra pratipādyate || 1 ||

hemormikānidarśanena varṇitaṃ viśvasya brahmavivartatvaṃ tatparikṣitavato 
lavaṇasyānubhavasiddhamiti tvayāpi vimṛśya draṣṭavyamityāśayenāha - 
hemormiketi | mithyāśabdottaramitiśabdo'dhyāhāryaḥ | vimarśamātreṇa 
kṣayonmukhaṃ mahattvamāśaryabhūtatvam || 1 ||

lavaṇo'sau mahīpālastathā dṛṣṭvā tadā bhramam |
dvitīye divase gantuṃ pravṛttastāṃ mahāṭavīm || 2 ||

asau prāgvarṇito lavaṇaḥ | tāmaindrajālikopadarśitām || 2 ||

yatra dṛṣṭaṃ mayā duḥkhamaraṇyānīṃ smarāmi tām |
cittādarśagatāṃ vindhyātkadācillabhyate hi sā || 3 ||

cittamevādarśo darpaṇastadgatām | vindhyāditi lyablope karmaṇyadhikaraṇe vā 
pañcamī | vindhyaṃ prāpya vindhye gatvā vetyarthaḥ || 3 ||

iti niścitya sacivaiḥ prayayau dakṣiṇāpatham |
punardigvijayāyeva prāpya vindhyamahīdharam || 4 ||

pūrvadakṣiṇapāścātyamahārṇavataṭasthalīm |
babhrāma kautukātsarvāṃ vyomavīthīmivoṣṇaguḥ || 5 ||

uṣṇaguḥ sūryaḥ || 5 ||

athaikasminpradeśe tāṃ cintāmiva purogatām |
dadarśogrāmaraṇyānīṃ paralokamahīmiva || 6 ||

araṇyānīṃ mahāraṇyam | araṇyānmahattve ānuk || 6 ||

sa tatra viharaṃstāṃstānvṛttāntānsakalānatha |
dṛṣṭavānpṛṣṭavāṃścaiva jñātavāṃśca visismiye || 7 ||

tāṃstān prāganubhūtānityarthaḥ || 7 ||

tānparijñātavāṃścāsīdvyādhānpulkasajānpunaḥ |
vismayākulayā buddhyā bhūyo babhrāma saṃbhramī || 8 ||

saṃbhramī kutūhalī || 8 ||

atha prāpya mahāṭavyāṃ paryante dhūmadhūsare |
tameva grāmakaṃ yasminso'bhavatpuṣṭapulkasaḥ || 9 ||

tatrāpaśyajjanāṃstāṃstāṃstāḥ striyastāḥ kuṭīrakāḥ |
nānākārāñjanādhārāṃstāṃstāṃśca vasudhātaṭān || 10 ||

kuṭīrakāḥ alpāḥ kuṭīḥ | kuṭīśamīśuṇḍābhyo raḥ svārthe kan || 10 ||

tāṃścākāṇḍaparibhraṣṭāṃstānvṛkṣāṃstāṃstvanuvrajān |
tāṃstathaiva samuddeśāṃstānvyādhānekalānsutān || 11 ||

akāṇḍe durbhikṣe paribhraṣṭān durdaśākrāntān | anuvrajān svānugān | ekalān 
bandhuvarjitān || 11 ||

anyāsu vṛddhāsu sabāṣpanetrā-
svārtārtiyuktāsu ca varṇayantī |
akālakāntāraviśīrṇabandhu-
duḥkhānyasaṃkhyāni sakhīṣu vṛddhā || 12 ||

tatratyaṃ vṛttāntaṃ varṇayati - anyāsvityādinā | vṛddhā asya śvaśrūḥ | 
ārtānāṃ svabandhūnāmārtibhiryuktāsvanyāsu vṛddhāsu sakhīṣu akāle duṣkāle 
kāntāreṣu viśīrṇānāṃ svabandhūnāṃ duḥkhāni varṇayantī satī idaṃ 
vakṣyamāṇaprakāraṃ pariroditīti pareṇānvayaḥ || 12 ||

vṛddhā pravṛddhojjvalanetrabāṣpā
kaṣṭaṃ [kaṃthāvṛtā iti pāṭhaḥ] batāśuṣkakucā kṛśāṅgī |
avagrahogrāśanidagdhadeśe
tatrārtanādā pariroditīdam || 13 ||

tāmeva viśinaṣṭi - vṛddheti | itaravṛddhāpekṣayā prakarṣeṇa 
vṛddhānyujjvalāni netrabāṣpāṇi yasyāḥ | 
avagraho'nāvṛṣṭistallakṣaṇenogrāśaninā dagdhaprāye deśe || 13 ||

hā putri putrāvṛtasarvagātre
dinatrayābhojanajarjarāṅgi |
kṛtvāsinā varmaṇi jīrṇadehāḥ
kathaṃ kva muktā bhavatāsavaste || 14 ||

rodanaprakāramevāha - hā putrītyādinā | varmaṇi svakośe asineva praveśaṃ 
kṛtvā bhavatā sthitena rājñā ata eva prāṇapriyāste yūyaṃ durbhikṣajīrṇadehāḥ 
kathaṃ muktāstyaktāḥ kva vā muktā iti putraiḥ saha bahutvoktiḥ | athavā 
pūrvavadasinā bhavatā rājñā jīrṇadehā jarjaraśarīrā asavaḥ svaprāṇāḥ kathaṃ 
muktāḥ kva muktā ityarthaḥ | nirvisargapāṭhe tu jīrṇadehā tvaṃ kathaṃ muktā 
asavaśca te kathaṃ muktā iti yojyam || 14 ||

tālīdalālambanamambudādrau
dantāntarasthāruṇasatphalasya |
smarāmi guñjāphaladāma bhartuḥ
purasthamudrāmarahāsinaste || 15 ||

idānīṃ rājñaḥ kuṭumbabharaṇāya kṛtaṃ sāhasakṛtyaṃ smarantyāha - 
tālīti | ambudavadunnate adrau tālavṛkṣamāruhya phalaṃ gṛhītvā avataraṇakāle 
karadvayasyāpi vyāpṛtatvātphaladhāraṇāśakterdantāntarasthaṃ 
dantāvaṣṭabdhaṃ aruṇaṃ sat paripakvaṃ phalaṃ yasya tathāvidhasya ata eva 
purasthamudrayā tatkālopasthitaveṣeṇa amaraṃ maraṇavarjitaṃ hanūmantaṃ 
hāsinaḥ hasituṃ śīlasya te tava daivātskhalane tālīdalasya 
sannihitatālāntaraśākhāyā ālambanaṃ sāhasam | talālambanam iti pāṭhe tale 
mūle ālambanamavataraṇaṃ sāhasaṃ smarāmītyarthaḥ || 15 ||

p. 408) 240

kadambajambīralavaṅgaguñjā-
kuñjāntaratastu carattarakṣoḥ |
paśyāmi putrasya kadā nu bhūyo 
bhayaṃkarāṇyuḍyativalgitāni || 16 ||

kadambajambīravṛkṣāṇāṃ lavaṅgaguñjāvallīnāṃ ca 
kuñjasyāntarantaḥpradeśe nilīya caratastarakṣorvyāghrajātimedasya bhayaṃkarāṇi 
bhayajanakāni putrasya putrātpriyatamasya jāmātuḥ uḍyatinā uḍḍyanena valgitāni 
tadvadhārthaṃ gamanāni || 16 ||

na tāni kāmasya vilāsinīha
mukhe'pi śobhālasitāni santi |
tamālanīle cibukaikadeśe
sutasya cānyāsyagatāmiṣasya || 17 ||

idānīṃ svaputryāṃ sakāmasya tasya mukhaśobhāṃ smṛtvā varṇayati - na 
tānīti | pānādikāle anyasyāḥ svapreyasyā āsyāt gataṃ prītyā prāptamāmiṣaṃ 
māṃsaśakalaṃ yena tathāvidhasya sutasya anukaṃpyasya te taccarvaṇakāle 
tamālasadṛśaśmaśrubhirnīle cibukaikadeśe yāni śobhāyuktāni lasitāni 
vilāsāḥ santi tāni iha jagati vilāsini kāmasya manmathasya mukhe saṃpūrṇe'pi na 
santītyarthaḥ || 17 ||

sutāpanītā saha tena bhartrā
yamena yasyā yamunā samānā |
tamālavallīsahapuṣpagucchā
samīraṇeneva vane vareṇa || 18 ||

idānīṃ bhartrā saha putryā maraṇaṃ saṃbhāvayantyāha - suteti | yasyāḥ 
yamunā varṇena samānā sā mama sutā tena bhartrā saha yamena apanītā 
nūnamityarthaḥ | vareṇa balīyasā || 18 ||

hā putri guñjāphaladāmahāre
samunnatābhogapayodharāṅgi |
vātollasatkajjalalolavarṇe
parṇāmbare bādarajambudante || 19 ||

parṇānyeva ambarādivastravatparidhānādīni yasyāḥ | bādarāṇi badarabījāni 
jambūni tadbījānīva vā dantā yasyāḥ || 19 ||

hā rājaputrendusamānakānta
saṃtyajya śuddhāntavilāsinīstāḥ |
ratiṃ prayāto'si mamātmajāyāṃ
na sāpi te susthiratāmupetā || 20 ||

saṃsāranadyāḥ sutaraṅgabhaṅgaiḥ
kriyāvilāsairvihitopahāsaiḥ |
kiṃ nāma tucchaṃ na kṛtaṃ nṛpeśo
yadyojitaḥ puṣkasakanyakāyām || 21 ||

vihitaḥ ucita upahāso yebhyastathāvidhaiḥ kriyāvilāsaiḥ karmaparipākaiḥ | 
sutaraṅgabhaṅgairiti vyastarūpakam | kiṃ nāma tucchaṃ nindyaṃ phalaṃ na 
kṛtam | tadevāha - nṛpeśa iti || 21 ||

sā trastasāraṅgasamānanetrā
sa dṛptaśārdūlasamānavīryaḥ |
ubhau gatāvekapadena nāśa-
māśā sahārthena yathā mahehā || 22 ||

ekapadena yugapat yathā mahehā bahumanorathayuktā āśā arthena dhanena saha 
nāśaṃ gacchati bhāgyaviparyaye tadvadityarthaḥ || 22 ||

mṛteśvarāśvastanijātmajāsmi
durdeśayātāsmi ca durgatā'smi |
durjātijātāsmi mahāpade'smi
sākṣādbhayaṃ bho'smi mahāpadasmi || 23 ||

idānīṃ svātmānamanuśocantyāha - mṛteśvareti | āśu astanijātmajā 
mṛtasvaputrī | durgatā daridrāsmi | mahati apade viṣamasthāne asmi | kiṃca bho 
sakhyaḥ sākṣādbhayamevāhamasmi | 
mahāpadevāhamasmītyatiśayadyotanāyābhedāropaḥ || 23 ||

nīcāvamānaprabhavasya manyoḥ
kṣudhāprapannasya kalatrakasya |
śokasya vṛttāvanivāryavṛtte-
rnāryasmyanekāyatanaṃ vināthā || 24 ||

vināthā ahaṃ nīcāvamānaprabhavasya manyoḥ kopasya kṣudhayā prapannasya 
kalatrakasya poṣyavargasya vṛttau āhāraviṣaye anivāryavṛtteḥ śokasya 
cetyādyanekeṣāmāyatanaṃ gṛhaṃ nārīrūpaṃ dhātrā nirmitāsmīti śeṣaḥ || 24 ||

daivopataptasya vibāndhavasya
mūḍhasya rūḍhasya mahādhibhūmau |
yatprāṇanaṃ yanmaraṇaṃ mahāpa-
dyasyātmanirjīvitamuttamaṃ tat || 25 ||

idānīṃ svasadṛśaṃ janamanyamapi nindantyāha - daiveti | mahatyāṃ 
ādhirmānasaduḥkhaṃ tallakṣaṇāyāṃ bhūmau rūḍhasya prādurbhūtasya 
īdṛśasya yasya janasya yatprāṇanaṃ jīvanaṃ yanmaraṇaṃ yā ca mahāpat tat 
tataḥ ātmanirjīvitaṃ svato jīvaśūnyaṃ pāṣāṇādi uttamaṃ śreṣṭhamityarthaḥ || 
25 ||

janairvihīnasya kudeśavṛtte-
rduḥkhānyanantāni samullasanti |
sahasraśākhārasasaṃkulāni
tṛṇāni varṣāsviva parvatasya || 26 ||

janaiḥ svajanairvihīnasya kudeśe vṛttiḥ sthitiryasya tathāvidhasya puṃsaḥ | 
viśeṣaṇe puṃsparvatasādhāraṇe || 26 ||

evaṃ lapantīṃ svakalatravṛddhāṃ
dāsībhirāśvāsya nṛpaḥ striyaṃ tām |
papraccha kiṃvṛttamihaiva kā ca 
kā te sutā kaśca sutastaveti || 27 ||

lapantīṃ vilapantīm | svakalatravṛddhāṃ pulkasībhūtasvapoṣyeṣu vṛddhāṃ 
śvaśrūṃ dāsībhirāśvāsyeti sākṣādasaṃbhāṣyatvadyotanāya || 27 ||

p. 409) 240

uvāca sā bāṣpavilocanātha
grāmastvayaṃ puṣpasaghoṣanāmā |
ihābhavatpuṣkasakaḥ patirme
babhūva tasyendusamā sutaikā || 28 ||

sā daivayogātpatimindratulya-
mihāgataṃ daivavaśena bhūpam |
ayaṃ viśīrṇaṃ madhukumbhamāpa
vane varākī karamī yathaikā || 29 ||

daivayogādbhāgyavaśāt | daivavaśena duradṛṣṭavaśena ayaṃ śubhāvahaṃ 
vidhiṃ prāpyeti śeṣaḥ | viśīrṇaṃ viśīrṇamukhapidhānaṃ madhukumbhaṃ 
karabhī gardabhī uṣṭrī vā āpa prāptavatī || 29 ||

sā tena sārdhaṃ suciraṃ sukhāni
bhuktvā prasūtā tanayāḥ sutāṃśca |
vṛddhiṃ gatā kānanakoṭare'smiṃ-
stumbīlatā pādapasaṃśriteva || 30 ||

tumbīlatā alābuvallī || 30 ||

ityārṣe śrīvāsiṣṭhamahārāmāyaṇe vālmīkīye mokṣopāyeṣūtpattiprakaraṇe 
caṇḍālīśocane nāma viṃśatyuttaraśatatamaḥ sargaḥ || 120 ||

iti śrīvāsiṣṭhamahārāmāyaṇatātaryaprakāśe utpattiprakaraṇe caṇḍālīśocanaṃ 
nāma viṃśatyuttaraśatatamaḥ sargaḥ || 120 ||


ekaviṃśatyuttaraśatatamaḥ sargaḥ 121 

caṇḍālyuvāca |

kenacittvatha kālena grāmake'smiñjaneśvara |
avṛṣṭiduḥkhamabhavadbhīṣaṇaṃ bhagnamānavam || 1 ||

tacchrutvā vismitasyātra lavaṇasya gṛhāgame |
vinirṇayo vasiṣṭhoktyā rāmasyāpyatra kīrtyate || 1 ||

avṛṣṭiprayuktaṃ durbhikṣaduḥkham | bhagnā mānavā yena tat || 1 ||

mahatānena duḥkhena sarve te grāmakā janāḥ |
vinirgatya gatā dūraṃ sarve pañcatvamāgatāḥ || 2 ||

pañcatvaṃ maraṇam || 2 ||

tenemā duḥkhabhāginyaḥ śūnyā vayamiha prabho |
saumya śocāma sadbāṣpamācāntekṣaṇadhārayā || 3 ||

tena bandhumaraṇena durbhikṣeṇa ca sadbāṣpaṃ sabāṣpaṃ ācāntayeva sravantyā 
īkṣaṇadhārayā astradhārayā | sadbāṣpāḥ iti pāṭhe vayamityasya viśeṣaṇam || 3 ||

ityākarṇyāṅganāvaktrādrājā vismayamāgataḥ |
mantriṇāṃ mukhamālokya citrārpita ivābhavat || 4 ||

bhūyo vicārayāmāsa tadāścaryamanuttamam |
bhūyo bhūyo'tha babhūvāścaryavāniti || 5 ||

itiśabdaḥ praśnaprakārabāhulyadyotakaḥ || 5 ||

teṣāṃ samucitairdānasanmānairduḥkhasaṃkṣayam |
kṛtvā karuṇayāviṣṭo iṣṭalokaparāvaraḥ || 6 ||

teṣāṃ pakvaṇajanānām [pakvaṇeti pāṭho mudritapustake sarvatra] || 6 ||

sthitvā tatra ciraṃ kālaṃ vimṛśya niyatergatīḥ |
ājagāma gṛhaṃ paurairvanditaḥ praviveśa ha || 7 ||

niyaterdaivasya || 7 ||

prātastatra sabhāsthāne māmapṛcchadasau nṛpaḥ |
kathamevaṃ mune svapnaḥ pratyakṣamiti vismitaḥ || 8 ||

pratyakṣaṃ dṛṣṭa iti śeṣaḥ || 8 ||

yathāvastutayā tasya tata uktaḥ sa tādṛśaḥ |
saṃśayo hṛdayānnunno vātenevāmbudo divaḥ || 9 ||

sa tādṛśaḥ praśno mayā yathāvastu vastuyāthārthyaṃ tadbhāvena uktaḥ 
samāhitaḥ | divaḥ antarikṣāt || 9 ||

ityevaṃ rāghavāvidyā mahatī bhramadāyinī |
asatsattāṃ nayatyāśu saccāsattaṃ nayatyalam || 10 ||

śrīrāma uvāca |

kathamevaṃ vada brahmansvapnaḥ satyatvamāgataḥ |
bhramodāra ivaiṣo'rtho na me galati cetasi || 11 ||

satyātvaṃ jāgratkālānubhavayogyatām | bhramodāra ivaiṣo'rtha iti pāṭhe na me 
galatītyetaduttaraṃ saṃśayapadamadhyāhāryam | saṃśayobhagavanso'yam iti 
pāṭhe tu spaṣṭam || 11 ||

śrīvasiṣṭha uvāca |

sarvametadavidyāyāṃ saṃbhavatyeva rāghava |
ghaṭeṣu paṭatā dṛṣṭā svapnasaṃbhramitādiṣu || 12 ||

saṃbhavamevopapādayati - ghaṭeṣvityādinā || 12 ||

dūraṃ nikaṭavadbhāti mukure'ntarivācalaḥ |
ciraṃ śīghratvamāyāti punaḥ śreṣṭheva yāminī || 13 ||

śreṣṭhā sukhanidrāprayātā yāminī rātririva || 13 ||

asaṃbhavacca bhavati svapne svamaraṇaṃ yathā |
asacca sadivābhāti [sadivodetīti iti pāṭhaḥ] svapneṣviva nabhogatiḥ || 
14 ||

susthitaṃ suṣṭhu calati bhrame bhūparivartavat |
acalaṃ calatāmeti madavikṣubdhacittavat || 15 ||

susthitaṃ sthiram | bhrame bhramaṇe | cittaśabdena taddṛśyaṃ lakṣyate || 15 ||

vāsanāvalitaṃ ceto yadyathā bhāvayatyalam |
tattathānubhavatyāśu na tadasti na vāpyasat || 16 ||

yadaivābhyuditā vidyā tvahaṃtvādimayī mudhā |
tadaivānādimadhyāntā bhramasyānantatoditā || 17 ||

anantatā asaṃkhyeyatā || 17 ||

p. 410) 241

pratibhāsavaśādeva sarvo viparivartate |
kṣaṇaḥ kalpatvamāyāti kalpaśca bhavati kṣaṇaḥ || 18 ||

viparyastamatirjantuḥ paśyatyātmānameḍakam |
bibharti siṃhatāmeḍo vāsanāvaśataḥ svayam || 19 ||

ātmānaṃ svaṃ eḍakaṃ meṣam || 19 ||

viṣamabhramadāvidyāmohāhantādayah samāḥ |
sarve cittaviparyāsaphalasaṃpattihetutaḥ || 20 ||

kākatālīyavaccetovāsanāvaśataḥ svataḥ |
saṃvadanti mahārambhā vyavahārāḥ parasparam || 21 ||

tathāca kalpitatvāviśeṣe'pi saṃvādavisaṃvādābhyāmeva loke 
satyatvamithyātvavyavahāro na paramārthavimarśenetyāśayenāha - 
kākatālīyavaditi || 21 ||

vṛttaṃ prākpakkaṇe rājñaḥ kasyacillavaṇasya yat |
pratibhātaṃ tadetasya sadvāsadvā manogatam || 22 ||

tarhi lavaṇavyavahāre kayā rītyā saṃvādastamāha - vṛttamiti | pakkaṇe 
prākkasyacidyadvṛttaṃ cāṇḍālīvivāhādi tallavaṇasya manogataṃ pratibhātamiti 
saṃvādabhrama ityarthaḥ || 22 ||

vismaratyapi vistīrṇāṃ kṛtāṃ cetaḥkriyāṃ yathā |
tathā krtāmapyakṛtāmiti smarati niścitam || 23 ||

anubhūtavismṛtivadananubhūtasmṛtirapi na doṣāyetyāśayenāha - 
vismaratīti | yadyapi lavaṇasya bhrāntāvanubhava eva na 
smṛtistathāpyanubhavasmṛtyādyavāntaravailakṣaṇyamapi kalpanāmātratvānna 
vimarśakṣamamiti sūcanāyetthamuktam || 23 ||

tathā na bhuktavānasmi bhuktavāniti cetasi |
svapne deśāntaragame prākṛto'pyavabuddhyate || 24 ||

vindhyapuṣkasasugrāme vyavahāro'yamīdṛśaḥ |
pratibhāsāgatastasya svapne pūrvakathā yathā || 25 ||

pratibhāsasaṃvādayoḥ pūrvāparabhāvo'pi kalpanāmātratvānna vyavasthita 
ityāśayenāha - vindhyeti dvābhyām | tasya lavaṇasya || 25 ||

athavā lavaṇenāśu dṛṣṭo yaḥ svapnavibhramaḥ |
sa eva saṃvidaṃ prāpto vindhyapuṣkasacetasi || 26 ||

lāvaṇī pratibhā'rūḍhā vindhyāpuṣkasacetasi |
vindhyapuṣkasasaṃvidvā'rūḍhā pārthivacetasi || 27 ||

pratibhābhedakalpanamapi tathā ekatra jātāyā evobhayatra 
bhānasaṃbhavādityāśayenāha - lāvaṇīti | lavaṇasyeyaṃ lāvaṇī | ubhayatra 
ārūḍheti cchedaḥ || 27 ||

yathā bahūnāṃ sadṛśaṃ vacanaṃ nāma mānasam |
tathā svapne'pi bhavati kālo deśaḥ kriyāpi ca || 28 ||

pratibhātadviṣayayoḥ saṃvāde dṛṣṭāntamāha - yatheti | bahūnāṃ kavīnāṃ 
mānasotprekṣāracitakāvyārthapratipādakaṃ vacanaṃ kadācitsadṛśaṃ 
sacchabdato'rthataśca saṃvāda bhavati tathā lavaṇapulkasabhrāntirūpe svapne'pi 
bhavatītyarthaḥ || 28 ||

vyavahāragatestasyāḥ sattāsti pratibhāsataḥ |
sattā sarvapadārthānāṃ nānyā saṃvedanādṛte || 29 ||

tarhi kiṃ sā vyavahāragatiratyantāsatī netyāha - vyavahāreti | 
adhiṣṭhānacitsattayaiva sarvavastusattā na svātantryeṇetyāha - satteti || 29 ||

saṃvedanetarā bhāti vīcirvā jalasaṃgatiḥ [saṃgata iti pāṭhaḥ] |
bhūtabhavyabhaviṣyasthā tarubīje taruryathā || 30 ||

ivārthe vāśabdaḥ | saṃvedanasattaiva bhūtabhavyabhaviṣyatprapañcagatā satī 
saṃvedanāditareva bhāti jale vīciriva bīje taruriva cetyarthaḥ || 30 ||

tasyāḥ sattvamasattvaṃ ca na sannāsaditi sthitam |
satsadeva hi saṃvitterasaṃvitterasanmayam || 31 ||

tasyāḥ saṃvedanetarasattāyāḥ | sattvadṛśā saṃvedanātsattvaṃ tathā 
asaṃvittestvasanmayamiti | tatsattāsatte bhrāntisaṃvedanādhīne ityarthaḥ || 31 ||

nāvidyā vidyate kiṃcittailādi sikatāsviva |
hemnaḥ kiṃ kaṭakādanyatpadaṃ syāddhematāṃ vinā || 32 ||

bhrāntigocarasya cāvidyāmātratvādasattvameva phalitamityāśayenāha - neti | 
padaṃ vastu syātkiṃ netyarthaḥ || 32 ||

avidyayātmatattvasya saṃbandho nopapadyate |
saṃbandhaḥ sadṛśānāṃ ca yaḥ sphuṭaḥ svānubhūtitaḥ || 33 ||

vastusaṃbandhādvastu kuto na syāttatrāha - avidyayeti || 33 ||

jatukāṣṭhādisaṃbandho yaḥ samāsamayogataḥ |
nānyonyānubhavāyāsau tadekaspandamātrakam || 34 ||

pārthivatvadravatvābhyāṃ samāsamayogataḥ yo jatukāṣṭhādisaṃbandhaḥ asau 
asadṛśayoranyonyayoḥ saṃbandhodāharaṇāya na yogyo yatastadubhayatastasyā 
avidyāyā ekasyā eva spando vilāsastanmātramityarthaḥ || 34 ||

paramārthamayaṃ sarvaṃ yathā tenopalādayaḥ |
citā samabhicetyante saṃbandhavaśataḥ samāḥ || 35 ||

yadi tu cinmayamevābhyupagamyeta tarhi samaistaiścitaḥ saṃbandha upapadyata 
ityāha - parārthamayamiti | yathā yena prakāreṇa paramārthamayāstena hetunā 
citā samā iti saṃbandhavaśataścetyante citā prakāśyante iti bhavedityarthaḥ || 35 ||

yadā cinmātrasanmātramayāḥ sarve jagadgatāḥ |
bhāvāstadā vibhāntyete mithaḥ svānubhavasthiteḥ || 36 ||

tasminpakṣe'pi doṣamāha - yadeti | tadā svānubhavasthiteḥ 
svaprakāśatābalādeva vibhānti na cidantarasaṃbandhabalāt | dīpasya 
svaprathāyāṃ dīpāntarasaṃbandhāpekṣābhāvādityarthaḥ || 36 ||

na saṃbhavati saṃbandho viṣamāṇāṃ nirantaraḥ |
na parasparasaṃbandhādvinānubhavanaṃ mithaḥ || 37 ||

uktameva kalpadvayaṃ ślokadvayena sphuṭaṃ punarāha - na saṃbhavatīti || 37 ||

sadṛśe [sadaṃśe iti pāṭhaḥ] sadṛśaṃ vastu 
kṣaṇādgatvaikatāmalam |
rūpamāsphārayatyekamekatvādeva nānyathā || 38 ||

dvitīyakalpe aṇumātrasyāpyacidaṃśasya 
bhedakasyābhāvādakhaṇḍabrahmasvaprakāśataiva phalitetyāśayena 
kṣaṇādgatvaikatāmalamityuktam || 38 ||

p. 411) 241

ciccetyamilitā [ciccetyacititārūpadṛśyayodeti cetana iti 
pāṭhaṣṭīkānuguṇaḥ] dṛśyarūpayodeti cetanaḥ |
(jaḍaṃ [jaḍaṃ jaḍena iti ślokārdha kvacinna paṭhyate] jaḍena 
militaṃ ghanaṃ saṃpadyate jaḍam |)
na ca cijjaḍayoraikyaṃ vailakṣaṇyātkvacidbhavet || 39 ||

yo mūḍhānāṃ cetanasya ciccetyacititārūpeṇa dṛśyayā tripuṭyā 
uditatvānubhavaḥ sa na cijjaḍayorabhedasaṃbandhamādāyopapādayituṃ śakya 
ityāśayenāha - ciditi || 39 ||

cijjaḍau citra ekatra na tau saṃmilataḥ kvacit |
cinmayatvāccidālambhaścidālambhena vedanam || 40 ||

nāpi bhedasaṃbandhamādāyopapādayituṃ śakyata ityāha - cijjaḍāviti | ekatra 
ekasmiṃstripuṭīpaṭīcitre | nāpi cinmayānāṃ citā saṃbandha iti 
pakṣamādāyāpyupapādayituṃ śakyata ityāha - cinmayatvāditi | 
sādṛśyāccidālambhasaṃbhave'pi bhedakābhāvādvedyatvāsiddherna 
dṛśyavedanāṃśopapattirityarthaḥ || 40 ||

dārupāṣāṇabhedānāṃ natu hyete cidātmakāḥ |
padārtho hi padārthena pariṇāmyanubhūyate || 41 ||

nanu jaḍatvena sāmye'pi yathā dārupāṣāṇamṛdāmekagṛhaghaṭakatvena yogo 
yathā vā.pyatvena sājātye'pi jihvārasayoryogastathā cittvena sāmye'pi dṛśo 
dṛśyayogo'stu tatrāha - dārviti | dārvādijaḍapadārtho 
gṛhādipadārthabhāvena pariṇāmī anubhūyate natu cidityarthaḥ || 41 ||

jihvayaiva rasāsvādaḥ sajātīyāmalodayaḥ |
aikyaṃ ca viddhi saṃbandhaṃ nāstyasāvasamānayoḥ || 42 ||

sajātīyābhyāṃ jihvārasābhyāmamalaḥ sphuṭa udayo yasya tathāvidho rasāsvādo 
rāsanacittavṛttirūpaḥ pariṇāmyanubhūyate ityanuṣaṅgaḥ | 
kiṃcidabhinnayorekībhāvo hi saṃbandhaḥ sa ca pakṣadvaye'pi durghaṭa ityāha - 
aikyaṃ ceti || 42 ||

jaḍacetanayostena nopalādi jaḍaṃ matam |
cidevopalakuḍyādirūpiṇīti mitā citā || 43 ||

jaḍacetanayoriti pūrvānvayi | tena kiṃ phalitaṃ tadāha - teneti | iti mitā satī || 43 
||

ekībhāvaṃ gatā draṣṭṛdṛśyādi kurute bhramam |
kāṣṭhopalādyaśeṣaṃ hi paramārthamayaṃ yataḥ || 44 ||

paramārthatastvekībhāvaṃ gatā || 44 ||

tadātmanā tatsaṃbandhaṃ [tatsaṃbandha iti pāṭhaḥ sādhuḥ] 
dṛśyatvenopalabhyate |
sarvaṃ sarvaprakārāḍhyamanantamiva yatnataḥ || 45 ||

tarhi paramārthacidātmanāṃ kāṣṭhapāṣāṇādīnāṃ kathaṃ gṛhabhāvena 
saṃbandho dṛśyate tatrāha - tadātmaneti | kalpitarūpeṇaiva teṣāṃ 
saṃbandho dṛśyate na vāstavacidrūpeṇetyarthaḥ | yadyasmāddhetoranantaṃ 
brahmaiva sarvaprakārāḍhyaṃ sarvamiva bhāti tato hetorviśvaṃ sanmātramiti 
pareṇānvayaḥ || 45 ||

viśvaṃ sanmātramevaitadviddhi tattvavidāṃ vara |
asattātyāganiṣṭhena viśvaṃ lakṣaśatabhramaiḥ || 46 ||

asattātyāgo mithyātvāgrahaṇaṃ sa eva ciccamatkāraḥ || 46 ||

pūritaṃ ciccamatkāro naca kiṃcana pūritam |
saṃkalpanāgarā nṝṇāṃ mithaḥ spandanti no yathā || 47 ||

na deśakālarodhāya tathā sargeṣviti sthitiḥ |
bhedabodhe hi sargatvamahaṃtvādibhramodayaḥ || 48 ||

hemasaṃvitparityāge kaṭakādibhramo yathā |
kaṭakādibhramo hemni deśāddeśaṃ bhavādbhavam || 49 ||

kaṭakādi hemni bhramo mithyaiva | yatastat hemadeśādeva deśaṃ 
hemabhavanādeva bhavaṃ sattaṃ ca labhate iti śeṣaḥ || 49 ||

dṛgdarśanaparityāge nāvidyāsti pṛthaksadā |
kaṭakādimahābhedamekaṃ hema yathāmalam || 50 ||

kaṭakādimahābhedaṃ hema yathā bhedadṛgdarśanaparityāge ekaṃ hemaiva 
tadvadityarthaḥ || 50 ||

bodhaikatvādayaṃ sargastadevāsannayatyalam |
senā mṛtsaṃvidā citrā mṛnmātramiva mṛnmayī || 51 ||

bodhavyakterekatvāt sadeva viśvaṃ asannayati asattvamāpadayati | asadviśvaṃ vā 
sannayati sadaikarasyaṃ prāpayati || 51 ||

jalamekaṃ taraṅgādi dārvekaṃ śālabhañjikā |
mṛnmātramekaṃ kumbhādi brahmaikaṃ trijagadbhramaḥ || 52 ||

saṃbandhe dṛśyadṛṣṭīnāṃ madhye draṣṭurhi yadvapuḥ |
draṣṭṛdarśanadṛśyādivarjitaṃ tadidaṃ param || 53 ||

kumbhādyanusyūtaṃ niṣkṛṣṭamṛtsvarūpamiva draṣṭrāditripuṭyanusyūtaṃ 
tatsākṣicinmātraṃ tripuṭīnirāsena darśayati - saṃbandhe iti | tatprāgdarśitaṃ 
yatparaṃ brahma tadidaṃ niṣkṛṣṭapratyaksvarūpamevetyakhaṇḍo vākyārtho 
darśito draṣṭavyaḥ || 53 ||

deśāddeśaṃ gate citte madhye yaccetaso vapuḥ |
ajāḍyasaṃvinmananaṃ tanmayo bhava sarvadā || 54 ||

tasya tripuṭīśūnyatā kadā prasiddhā tatrāha - deśāditi | prāgvyākhyātam || 
54 ||

ajāgratsvapnanidrasya yatte rūpaṃ sanātanam |
acetanaṃ cājaḍaṃ ca tanmayo bhava sarvadā || 55 ||

acetanaṃ cittavṛttirahitam | tanmayastadekarasaḥ || 55 ||

jaḍatāṃ varjayitvaikāṃ śilāyā hṛdayaṃ hi tat |
akṣubdho vāthavā kṣubdhastanmayo bhava sarvadā || 56 ||

śilāyā hṛdayaṃ ghanaṃ cidekaghanamiti yāvat | akṣubdhaḥ samādhisthaḥ 
kṣubdho vyavaharan || 56 ||

kasyacitkiṃcanāpīha nodeti na vilīyate |
akṣubdho vāthavā kṣubdhaḥ svasthastiṣṭha yathāsukham || 57 ||

nanu kṣubdhasya kathaṃ tanmayatā tiṣṭhettatrāha - kasyaciditi | 
vyavahāradaśāyāmapi paramārthadṛṣṭimevānuvartasveti bhāvaḥ || 57 ||

nābhivāñchati no dveṣṭi dehe kiṃcitkvacitpumān |
svasthastiṣṭha nirāśaṅkaṃ dehavṛttiṣu mā pata || 58 ||

sāmānyenoktaṃ viśiṣyāha - neti | pumān ātmā || 58 ||

bhaviṣyadgrāmakagrāmyakāryavyavasito yathā |
cittavṛttiṣu mā tiṣṭha tathā satyātmatāṃ gataḥ || 59 ||

yathā anāgate vyavahārye cittasyānāsaṅgaḥ svataḥsiddhastathā vartamāne'pi 
mithyātvadṛṣṭyā saṃpādanīya ityāśayenāha - bhaviṣyaditi || 59 ||

p. 412) 242 

yathā deśāntaranaro yathā kāṣṭhaṃ yathopalaḥ |
tathaiva paśya cittaṃ tvamacittaiva yadātmanā || 60 ||

yathā dūradeśastho naraḥ sannapyasatsamaḥ | kāṣṭhopalaṃ tu 
sannihitamapyacetanatvādevāsaṅgābhimānādyakṣamaṃ tathaiva cittaṃ 
paśyetyarthaḥ | yadyasmādātmanā ātmasvarūpeṇa vivicya darśane acittataiva 
viduṣāmanubhavasiddhetyarthaḥ | chāndasastalopaḥ || 60 ||

yathā dṛṣadi nāstyambu yathāmbhasyanalastathā |
svātmanyevāsti no cittaṃ paramātmani tatkutaḥ || 61 ||

tadeva spaṣṭamāha - yatheti || 61 ||

prekṣyamāṇaṃ na yatkiṃcittena yatkriyate kvacit |
kṛtaṃ bhavati tanneti matvā cittātigo bhavet || 62 ||

cittasyāvastutve cittakāryāṇāṃ sutarāmasattvamityāha - prekṣyamāṇamiti || 
62 ||

atyantānātmabhūtasya yaścittasyānuvartate |
paryantavāsinaḥ kasmānna mlecchasyānuvartate || 63 ||

śuddhasyātmanaḥ aśuddhacittānuvṛttiranucitātvādapi heyetyāśayenāha - 
atyanteti | paryantāḥ pratyantadeśāstadvāsinaḥ | tasmānna 
jananamiyānnāntamiyānnetpāpmānaṃ mṛtyumanvavāyāni iti śrutyā 
mlecchānuvṛtterniṣiddhatvāditi bhāvaḥ || 63 ||

nirantaramanādṛtya tvamārāccittapuṣkasam |
svasthamāssva nirāśaṅkaṃ paṅkeneva kṛto jaḍaḥ || 64 ||

paṅkena mṛdā kṛto nirmitaḥ pratimādiriva || 64 ||

cittaṃ nāstyeva me bhūtaṃ mṛtamevādya vetti vā |
bhava niścayavānbhūtvā śilāpuruṣaniścalaḥ || 65 ||

nāstyeveti mukhyaṃ kalpaḥ | bhūtaṃ mṛtameva sat adya vetti mithyā paśyatīti 
gauṇaḥ kalpaḥ || 65 ||

prekṣāyāmasti no cittaṃ tadvihīno'si tattvataḥ |
sa kimarthamanarthena tadvyarthena kadarthyase || 66 ||

prekṣāyāṃ ātmaprekṣāyāṃ cittaprekṣāyāṃ ca || 66 ||

asatā cittayakṣeṇa ye mudhā svavaśe kṛtāḥ |
teṣāṃ pelavabuddhīnāṃ candrādaśanirutthitaḥ || 67 ||

aśanirvaidyutāgniḥ || 67 ||

cittaṃ dūre parityajya yo'si so'si sthiro bhava |
bhava bhāvanayā mukto yuktyā paramayānvitaḥ || 68 ||

yuktyā mananena bhāvanayā dhyānena || 68 ||

asato ye'nuvartante cetaso'satyarūpiṇaḥ |
vyomamāraṇakarmaikanītakālāndhigastu tān || 69 ||

mūḍhanindātrādhikāriprotsāhanāya || 69 ||

vyapagalitamanā mahānubhāvo
bhava bhavapāragato bhavāmalātmā |
suciramapi vicāritaṃ na labdhaṃ
malamamalātmani mānasātma kiṃcit || 70 ||

mahānubhāvastattvāvabodhakuśalaḥ san prathamaṃ vyapagalitamanā bhava 
tatastattvabodhenāmalātmā san bhavapāragato bhava | uktārthaṃ draḍhayituṃ 
vasiṣṭho vicāraviśuddhaṃ svānubhavamāha - suciramiti | mayā suciramapi 
manastattvalābhāya vicāritaṃ tathāpyamalātmani mānasātmakaṃ malaṃ kiṃcidapi 
na labdhaṃ tasmānnāstyeveti madvākyādapi sthiro bhavetyarthaḥ || 70 ||

ityārṣe śrīvāsiṣṭhamahārāmāyaṇe vālmīkīye mokṣopāyeṣūtpattiprakaraṇe 
cittābhāvapratipādanaṃ nāmaikaviṃśatyuttaraśatatamaḥ sargaḥ || 121 ||

iti śrīvāsiṣṭhamahārāmāyaṇe tātparyaprakāśe utpattiprakaraṇe 
cittābhāvapratipādanaṃ nāmaikaviṃśatyuttaraśatatamaḥ sargaḥ || 121 ||


dvāviṃśatyuttaraśatatamaḥ sargaḥ 122

śrīvasiṣṭha uvāca |

prathamaṃ jātamātreṇa puṃsā kiṃcidvikasitabuddhinaivaṃ 
satsaṃgamapareṇa bhavitavyam || 1 ||

ihādau varṇyate puṃso jñānabhūmyudayakramaḥ |
rāmasya śokamohādinirāsairbodhanaṃ tataḥ || 1 ||

tatra jñānabhūmikākramaṃ gadyairvivakṣustallābhopāyeṣu prathamapīṭhikāmāha 
- prathamamiti kiṃcidvikasitabuddhinā iha janmani janmāntare 
vānuṣṭhitairniṣkāmakarmabhiḥ śuddhacittenetyarthaḥ || 1 ||

anavaratapravāhapatito'yamavidyānadīnivahaḥ śāstrasajjanasaṃparkādṛte 
na tarituṃ śakyate || 2 ||

satsaṅgātsādhanacatuṣṭayasaṃpattisahito'dhyātmaśāstrasaṃbandhaḥ siddhyati 
saiva prathamā bhūmiketyāśayenāha - anavaratetyādinā || 2 ||

tena vivekataḥ puruṣasya heyopādeyavicāra upajāyate || 3 ||

tadāsau śubhecchābhidhāṃ vivekabhuvamāpatito [mavatīrṇo bhavatīti 
pāṭhaḥ] bhavati || 4 ||

tato vivekavaśato vicāraṇāyām || 5 ||

tajjayāddvitīyabhūmikāvatāraṃ darśayati - tata ityādinā || 5 ||

samyagjñānenāsamyagvāsanāṃ tyajataḥ saṃsārabhāvanātomanastanutāmeti 
|| 6 ||

tajjayāttṛtīyabhūmikāvatāra ityāha - samyagjñānenetyādinā || 6 ||

tena tanumānasāṃ nāma vivekabhūmimavatīrṇo bhavati || 7 ||

p. 413) 242

yadaiva yoginaḥ samyagjñānodayastadaiva sattvāpattiḥ || 8 ||

caturthabhūmikāvatāraprakāramāha - yadaiveti || 8 ||

tadvaśādvāsanā tanutāṃ gatā yadā tadaivāsāvasaṃsakta ityucyate 
karmaphalena na badhyata iti || 9 ||

pañcamyavatāramāha - tadvaśāditi | tannāma vyācaṣṭe - karmaphaleneti 
|| 9 ||

atha tānavavaśādasatye bhāvanātānavamabhyasyati || 10 ||

ṣaṣṭhyāṃ bhūmau tato'vatāramāha - atheti | asatye bāhye'rthe 
bhāvanātānavaṃ sadaivatāntaramukhatayāvasthānena [sadaivāntarmukhatayā 
iti pāṭhaḥ] brahmāhaṃbhāvavāsanopacayena bāhyārthasya krameṇa 
vismaraṇamityarthaḥ || 10 ||

yāvanna kurvannapi vyavaharannapyasatyeṣu saṃsāravastuṣu sthito'pi 
svātmanyeva [svātmanyavakṣīṇa iti pāṭhaḥ] 
kṣīṇamanastvādabhyāsavaśādbāhyaṃ vastu kurvannapi na paśyati 
nālambanena sevate nābhidhyāyati tanuvāsanatvācca kevalaṃ mūḍhaḥ 
suptaprabuddha iva kartavyaṃ karoti || 11 ||

kiyatkālaṃ tadabhyāsastatrāha - yāvaditi | na kurvan samādhistho'pi | vyavaharan 
vyutthito'pi | bāhyaṃ snānabhojanādi kurvannapi na paśyati | ata eva nālambanena 
rucyā sevate nābhidhyāyati na smarati | mūḍhaḥ śiśurunmatto vā suptaprabuddha 
iva kartavyaṃ snānabhojanādi parecchayā karoti || 11 ||

tanubhāvitamanaskastena yogabhūmikāṃ bhāvanāmadhirūḍhaḥ || 12 ||

tanubhāvitamanaskaḥ sūkṣmatamabrahmaikarasīkṛtacittastenoktalakṣaṇena 
yogabhūmikāṃ bhāvanāṃ padārthābhāvanākhyāṃadhirūḍho bhavatīti śeṣaḥ || 
12 ||

ityantarlīnacittaḥ katicitsaṃvatsarānabhyasya sarvathaiva kurvannapi 
bāhyapadārthānbhāvanāṃ tyajati turyātmā bhavati tato jīvanmukta ityucyate 
|| 13 ||

saptamabhūmikāvatārakramamāha - ityantarlīnacitta iti | iti 
uktaprakāreṇāntarbrahmaṇi līnacittaḥ parecchayā kāryamātreṇa 
kadācidbāhyapadārthānsnānabhojanādīnkurvannapi sarvathaiva tadbhāvanāṃ 
tyajati | turyātmā svayameva bhavati | ṣaṣṭhabhūmikāparyantaṃ cittasya 
brahmākāratāsthairye leśato yatnānuvṛttirasti | saptamyāṃ tu bhūmikāyāṃ 
sarvathaiva tannivṛttyā svārasikī pratiṣṭheti viśeṣa iti bhāvaḥ | sa eva jīvanmukta 
ityucyate || 13 ||

nābhinandati saṃprāptaṃ nāprāptamabhiśocati |
kevalaṃ vigatāśaṅkaṃ saṃprāptamanuvartate || 14 ||

yadyapi prāktanabhūmiṣvapi kṛtasākṣātkārā jīvanmuktā eva tathāpi teṣāṃ 
kadācitprabalaprārabdhopanītapriyāpriyasparśasattvānna mukhyaṃ 
jīvanmuktisukhaṃ saptamyāṃ tu bhūmikāyāṃ 
yogaparipākajanyapuṇyātiśayenātyutkaṭena tiraskṛtaṃ prārabdhakarma 
jīvanavyavahārābhāsamātre vyavatiṣṭhate na harṣaśokādijananāya 
prabhavatītyāśayena tallakṣaṇaṃ padyenāha - nābhinandatīti || 14 ||

tvayāpi rāghava jñātaṃ jñātavyamakhilāntaram |
nanu te sarvakāryebhyo vāsanā tanutāṃ gatā || 15 ||

tava tu atyantaśuddhacittatvāddvitīyabhūmikāyāmeva svavicāreṇaiva 
pratyagātmatattvaṃ parijñātamityāśayenāha - tvayeti || 15 ||

śarīrātītavṛttistvaṃ śarīrastho'thavā bhava |
māgāḥ śokaṃ ca harṣaṃ tvaṃ tvamātmā vigatāmayaḥ || 16 ||

śarīrātītavṛttiḥ sadaiva samādhisthaḥ | śarīrastho lokasaṃgrahavyavahārī || 16 ||

tvayyātmani site svacche sarvage sarvadodite |
kuto duḥkhasukhe rāma kuto maraṇajanmanī || 17 ||

site svayaṃprabhe | svacche nirmale || 17 ||

abandhurapi kasmāttvaṃ bandhuduḥkhāni śocasi |
advitīye sthite hyasminbāndhavāḥ ka ivātmani || 18 ||

ātmabodhena maraṇajanmādiprayuktaśokajaye'pi bāndhavasaṅgajaḥ śokaḥ 
kathaṃ jayyastatrāha - abandhuriti || 18 ||

dṛśyate kevale dehe paramāṇucayaḥ param [para iti pāṭhaḥ] |
deśakālānyatāpatternātmodeti na līyate || 19 ||

bandhūnāṃ dehaḥ śokārha utātmā | nādya ityāha - dṛśyata iti | kevale 
bhasmībhūte | paramāṇucayastvacetanatvādevana śokārha ityarthaḥ | na dvitīya 
ityāha - deśeti || 19 ||

avināśo'pi kasmāttvaṃ vinaśyāmīti śocasi |
amṛtyuvasatau svacche vināśaḥ ka ivātmani || 20 ||

ghaṭe kapālatāṃ yāte ghaṭākāśo na naśyati |
yathā tathā śarīre'sminnaṣṭe'pi na vinaśyati || 21 ||

na vinaśyati ātmeti śeṣaḥ || 21 ||

mṛgatṛṣṇātaraṅgiṇyāṃ kṣīṇāyāmātapo yathā |
na naśyati tathā dehe naṣṭe nātmā vinaśyati || 22 ||

vāñchaivodeti te kasmādbhrāntirantarnirarthikā |
advitīyo dvitīyaṃ kiṃyadvastvātmābhivāñchatu || 23 ||

śravyaṃ spṛśyaṃ tathā dṛśyaṃ rasyaṃ ghreyaṃ ca rāghava |
na kiṃcidasti jagati vyatiriktaṃ yadātmanaḥ || 24 ||

sarvaśaktāvimāstasminnātmanyevākhilāḥ sthitāḥ |
śaktayo vitate vyakte ākāśa iva śūnyatā || 25 ||

nanvātape mṛgatṛṣṇābhramaśaktaya iva jagacchaktayastarhi pṛthak 
syustatrāha - śaktaya iti || 25 ||

cittādrāghava rūḍheyaṃ trilokīlalanoditā |
trividhenakrameṇeha janmanā janitabhramā || 26 ||

tarhyatyantāsato jagataḥ prarohe kiṃ bījamiti ceccittameveti prāguktamevetyāha ##-

manaḥpraśamane siddhe vāsanākṣayanāmani |
karmakṣayāmidhānaiva māyeyaṃ pravinaśyati || 27 ||

ata eva cittakṣayāttatkṣaya ityāha - mana iti | karmaṇāṃ kriyādiśaktīnāṃ 
kṣayo nivāsastadabhidhānā || 27 ||

p. 414) 243

saṃsārogrāraghaṭṭe'sminnārūḍhā yantravāhinī |
rajjustāṃ vāsanāmetāṃ chindhi rāghava yatnataḥ || 28 ||

āraghaṭṭe | peṣaṇayantrādhaḥśilāmadhyaśaṅkāviti yāvat | ārūḍhā 
tiryakkāṣṭhaprānte āropitā | ata eva yantramūrdhvapeṣaṇapāṣāṇaṃ vahati 
tacchīlā rajjuḥ | tathāhi | pṛthvī adhoyantraśileva merustacchaṅkuriva 
jyotiścakramūrdhvaśilāyantramiva vāsanāvaṣṭabdhaṃ jagaddṛśyata iti bhāvaḥ 
|| 28 ||

aparijñānamānaiṣā mahāmohapradāyinī |
parijñātā tvanantākhyā sukhadā brahmadāyinī || 29 ||

āgatā brahmaṇo bhuktvā saṃsāramiha līlayā |
punarbrahmaiva saṃsmṛtya brahmaṇyeva vilīyate || 30 ||

saṃsāraṃ bhuktvā svalīlābhūtayaiva brahmavidyayā brahmaiva saṃsmṛtya 
brahmaṇyeva vilīyata ityanvayaḥ || 30 ||

śivādrāghava nīrūpādaprameyānnirāmayāt |
sarvabhūtāni jātāni prakāśā iva tejasaḥ || 31 ||

rekhāvṛndaṃ yathā parṇe vīcijālaṃ yathā jale |
kaṭakādi yathā hemni tathoṣṇādi yathā'nale || 32 ||

rekhāvṛndaṃ śirājālam || 32 ||

tadetadbhāvanārūpe tathedaṃ bhuvanatrayam |
tasminneva sthitaṃ jātaṃ tasmādeva tadeva ca || 33 ||

bhāvanārūpe vāsanāvacchinne brahmaṇi || 33 ||

sa eva sarvabhūtānāmātmā brahmeti kathyate |
tasmiñjñāte jagajjñātaṃ sa jñātā bhuvanatraye || 34 ||

tadekavijñānena sarva vijñātamityāha - tasminniti | sa jñāteti | nānyo'to'sti 
draṣṭā ityādiśruteriti bhāvaḥ || 34 ||

śāstrasaṃvyavahārārthaṃ tasyāsya vitatākṛteḥ |
cidbrahmātmeti nāmāni kalpitāni kṛtātmabhiḥ || 35 ||

viṣayendriyasaṃyoge harṣāmarṣavivarjitā |
saiṣā śuddhānubhūtirhi so'yamātmā cidavyayaḥ || 36 ||

priyāpriyaviṣayāṇāmindriyaiḥ saha daivātsaṃyoge'pi teṣu 
mithyātvaniścayāddharṣāmarṣavivarjitā saiṣoktalakṣaṇā jīvanmuktānubhūtireva 
sa prasiddha ātmā natu mūḍhairanubhūyamānaḥ saṃsārasvabhāva ityarthaḥ || 36 ||

ākāśātitarācchāccha idaṃ tasmiṃścidātmani |
svābhoga eva hi jagatpṛthagvatpratibimbati || 37 ||

harṣāmarṣavivarjiteti yaduktaṃ tadupapādanāyāha - idaṃ tasminnityādinā | 
svābhoge svāntareva jagatpṛthagvat anyadiva pratibimbati tasya ca śuddhasākṣiṇā 
priyāpriyabhāgena vivektumaśakyatvāttadvivekāya tadubhayavyatirekeṇāntarāle 
buddhirantaḥkaraṇaṃ pratibimbati saiva priyāpriyavikalpanairlobhamohādayo ye 
bhāvāstānyāti na tvātmetyarthaḥ || 37 ||

buddhistadvyatirekeṇa lobhamohādayo hi tān |
pātyasadvyatirekeṇa te ca tasmiṃstadeva te || 38 ||

te ca jagattadbuddhitatprayuktalobhamohādayaḥ asataiva vyatirekeṇa parasparabhedena 
tasmiṃścidātmani pratibimbitā iti paramārthatastadātmarūpameva | tena hi 
darpaṇavyatirekeṇa tadantardṛśyamānāḥ parvatavananadyādayaḥ santītyarthaḥ || 
38 ||

adehasyaiva te rāma nirvikalpacidākṛteḥ |
lajjābhayaviṣādebhyaḥ kuto mohaḥ samutthitaḥ || 39 ||

evaṃca dehātmabuddhīnāṃ mūḍhānāmeva bhayaviṣādādayo yuktā natu 
tavetyāha - adehasyaivetyādinā || 39 ||

adeho dehajairebhirlajjādibhirasanmayaiḥ |
kiṃ mūrkha iva durbuddhirvikalpairabhibhūyase || 40 ||

akhaṇḍacitirūpasya dehe khaṇḍanamāgate |
asamyagdarśino'pyasti na nāśaḥ kimu sanmateḥ || 41 ||

āpatedarkamārge'pi na niruddhagamāgamam |
cittaṃ nāma sa vijñeyaḥ puruṣo na śarīrakam || 42 ||

asamyagdarśino'pi na nāśa iti yaduktaṃ tadupapādayituṃ 
dehādvyatiriktacittātmānaṃ vyutpādayati - āpatediti | yaccittaṃ 
saṃcārasvātantryātsarvatra āpatet | arkasya mārge nirālambane'pi yanna niruddhā 
gamāgamāḥ saṃcārā yasya tathāvidhaṃ taccittameva puri śete iti puruṣaḥ 
saṃsāryātmā vijñeyo natu śarīramityarthaḥ || 42 ||

śarīre satyasati vā pumāneva jagattraye |
jño'pyajño'pi sthito rāma naṣṭe dehe na naśyati || 43 ||

yānīmāni vicitrāṇi duḥkhāni paripaśyasi |
tāni dehasya sarvāṇi nāgrāhyasya cidātmanaḥ || 44 ||

idānīmasaṃsāryātmānaṃ darśayituṃ cittamapi dehakoṭāveva nikṣipya dehasyaiva 
priyāpriyasparśa ityāha - yānīti || 44 ||

manomārgādatītatvādyāsau śūnyamiva sthitā |
citkathaṃ nāma duḥkhairvā sukhairvā parigṛhyate || 45 ||

parigṛhyate vyāpyate || 45 ||

svāspadātmānamevāsau vinaṣṭādehapañjarāt |
abhyastāṃ vāsanāṃ yātaḥ ṣaṭpadaḥ khamivāmbujāt || 46 ||

nanu naṣṭe dehe jīvaḥ kva yāti tatrāha - svāspadātmānamiti | asau jīvo 
vinaṣṭāddehapañjarādvinaṣṭadehābhimānaṃ parityajya prathamaṃ svāspadaṃ 
svapratiṣṭhābhūtaṃ paramātmānameva yāti | manaḥ prāṇe prāṇastejasi tejaḥ 
parasyāṃ devatāyām iti 
śrutermanaḥprāṇādyupādhivilayādbimbabhūteśvaraikyaṃ gacchatītyarthaḥ | tarhi 
kuto na mucyate tatrāha - abhyastāmiti | 
bhedavāsanāmūlocchedijñānānudayānna mucyata iti bhāvaḥ || 46 ||

asaccedātmatattvaṃ tadasmiṃste dehapañjare |
naṣṭe kiṃ nāma naṣṭaṃ syādrāma kenānuśocasi || 47 ||

nanu yadi jīvaḥ pratibimbastarhi 
tasyopādhyatiriktasattvāyogādasattvamupādhināśena nāśaśca syāditi 
cedastvevaṃ tathāpi na tvaṃ jīva iti tadasattve nāśe vā na tava śoko yukta ityāha 
- asaditi | tatprasiddhamātmatattvaṃ jīvarūpam || 47 ||

p. 415) 243

satyaṃ bhāvaya tena tvaṃ mā mohamanubhāvaya |
niricchasyātmano necchā kācidapyanaghākṛteḥ || 48 ||

vastutastu pratibimbo bimbameva | bimbasyevopādhyanupraviśabhedādikalpanayā 
pratibimbatvena grahaṇāt | jaḍopādhikāryatve cidābhāsasya jaḍatvāpattau 
saṃsārabhānābhogācca | tena tvaṃ jīvaṃ tadupādhiparityāgena satyaṃ brahmaiveti 
bhāvaya saṃbhāvaya mohaṃ bhrāntiprāptamasannaśvaradehādibhāvaṃ 
bhānubhāvaya | pūrṇabrahmabhāvatṛptatvādeva niricchasya || 48 ||

sākṣibhūte same svacche nirvikalpe cidātmani |
niricchaṃ pratibimbanti jaganti mukure yathā || 49 ||

tarhīcchāṃ vinā tasya kathaṃ sargādisiddhistatrāha - sākṣibhūte iti || 49 ||

sākṣibhūte same svacche nirvikalpe cidātmani |
svayaṃ jaganti dṛśyante sanmaṇāviva raśmayaḥ || 50 ||

anicchamapi saṃbandho yathā darpaṇabimbayoḥ |
tathaivehātmajagatorbhedābhedau vyavasthitau || 51 ||

sūryasaṃnidhimātreṇa yathodeti jagatkriyā |
citsattāmātrakeṇedaṃ jaganniṣpadyate tathā || 52 ||

piṇḍagraho nivṛtto'syā evaṃ rāma jagatsthiteḥ |
ākāśameṣā saṃpannā bhavatāmapi cetasi || 53 ||

piṇḍagraho mūrtākāraḥ | evaṃ uktopadeśaprakāreṇa | bhavatāmiti rāmātiriktān 
śrotṝn pratyuktiḥ || 53 ||

sattāmātreṇa dīpasya yathālokaḥ svabhāvataḥ |
cittattvasya svabhāvāttu tatheyaṃ jāgatī sthitiḥ || 54 ||

ālokaḥ prabhā || 54 ||

pūrvaṃ manaḥ samuditaṃ paramātmatattvā-
ttenātataṃ jagadidaṃ svavikalpajālaiḥ |
śūnyena śūnyamapi tena yathāmbareṇa
nīlatvamullasitacārutarābhidhānam || 55 ||

vistaroktaṃ prakaraṇārthaṃ saṃkṣipya darśayannupasaṃharati - 
pūrvamityādinā | yathā śūnyenāmbareṇākāśena śūnyamasadapi nīlatvaṃ 
sarvajanānubhavenollasitamavāṅmukhīkṛtasnigdhendranīlamaṇimayamahākaṭāh
amiva nīlaṃ nabho dṛśyate ityupamotprekṣādiyogyatayā cārutaramabhidhānaṃ 
vāgvyavahāro yasmiṃstathāvidhamātataṃ vistāritaṃ tathā tena manasāpīdaṃ 
jagadityarthaḥ || 55 ||

saṃkalpasaṃkṣayavaśādgalite tu citte
saṃsāramohamihikā galitā bhavanti |
svacchaṃ vibhāti śaradīva khamāgatāyāṃ
cinmātramekamajamādyamanantamantaḥ || 56 ||

ata eva nimittāpāye naimittikāpāyānnirmalātmamātrapariśeṣasiddhirityāha - 
saṃkalpeti | mihikāstuṣārāḥ | śaradi samāgatāyāṃ svamākāśamiva svacchaṃ 
cinmātramantaḥ pratyagātmasvabhāve || 56 ||

karmātmakaṃ prathamameva mano'bhyudeti 
saṃkalpataḥ kamalajaprakṛtīstadetya |
nānābhidaṃ jagadidaṃ hi mudhā tanoti
vetāladehakalanāmiva mugdhabālaḥ || 57 ||

vyaṣṭibhramakalpanāyāmiva samaṣṭisṛṣṭikalpanāyāmapi 
manodhīnāvevāvirbhāvatirobhāvāviti darśayati - karmātmakamiti | 
sakalaprāṇikarmasamaṣṭyātmakaṃ samaṣṭikriyāśaktipradhānaṃ ca manaḥ 
prathamamudeti āvirbhavati | tatastatra citpratibimbātkamalajamanvādirūpāḥ 
prakṛtīḥ sraṣṭṛśarīrāṇyetya svīkṛtya saṃkalpato nānābhidhaṃ jaganmudhā 
vyarthameva tanoti sṛjatītyarthaḥ || 57 ||

asanmayaṃ sadiva puro vilakṣyate
punarbhavatyatha parilīyate punaḥ |
svayaṃ manaściti citasaṃsphuradvapu-
rmahārṇave jalavalayāvalī yathā || 58 ||

tasmāddṛśyaṃ sarvaṃ vyaṣṭisama.ṭibhedakalpitamanomātraṃ 
manaścāsadajñānakāryatvādityasata evādhiṣṭhānasākṣisattāsphūrtibalena 
sattayā sphuraṇamutpattiriti rītyā jagajjanmādivivartopādānatvaṃ 
brahmaṇastaṭasthalakṣaṇaṃ tena niṣprapañcasaccidānandaikarasaṃ pūrṇaṃ 
brahmaiva paramārthabhūtaṃ lakṣyata iti sarvasṛṣṭiśrutīnāṃ tātparyārthaṃ iti 
siddhamityāśayenāha - asanmayamiti | asadajñānaṃ tanmayaṃ 
tatpariṇāmabhūtaṃ manaḥ svayameva citi svādhiṣṭhānacaitanye citenaupacayena 
saṃsphurajjagadvapuḥ puraḥ sadiva sākṣiṇā vilokyate | yathā mahārṇave pūrṇe 
tatsattāmātrasiddhāparicchinnajalavalayānāṃ paṅktirityarthaḥ | 
tasmāddṛśyamātrasya vācārambhaṇasyānṛtatvātpratyagekarasaṃ pūrṇaṃ 
brahmaivāvikṛtaṃ sadāste iti siddham || 58 ||

ityārṣe śrīvāsiṣṭhamahārāmāyaṇe vālmīkīye devadūtokte 
mokṣopāyeṣūtpattiprakaraṇe svarūpanirūpaṇaṃ nāma 
dvāviṃśatyuttaraśatatamaḥ sargaḥ || 122 ||

iti 
śrīmatparamāhaṃsaparivrājakācāryaśrīmatsarvajñasarasvatīpūjyapādaśiṣyaśrī
madrāmacandrasarasvatīpūjyapādaśiṣya- 
śrīmadgaṅgādharendrasarasvatīpūjyapādaśiṣyeṇa 
śrīmadānandabodhendrasarasvatyākhyabhikṣuṇā viracite 
śrīvāsiṣṭhamahārāmāyaṇatātparyaprakāśe utpattiprakaraṇe svarūpanirūpaṇaṃ 
nāma dvāviṃśatyuttaraśatatamaḥ sargaḥ || 122 ||

samāptamidamutpattiprakaraṇam ||








MUKTABODHA INDOLOGICAL RESEARCH INSTITUTE
©2011 Muktabodha Indological Research Institute  All Rights Reserved.


E-texts may be viewed only online or downloaded for private study.
E-texts may not, under any circumstances, be copied, republished,
reproduced, distributed or sold, either in original or altered form, without
the express permission of Muktabodha Indological Research Institute in writing.
Data-entered by the staff of Muktabodha under the direction of Mark S. G. Dyczkowski.


          